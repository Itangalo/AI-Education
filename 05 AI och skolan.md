# AI och skolan

ChatGPT lanserades i slutet av 2022 och har spridits som en löpeld. Det är en webbtjänst där man chattar med en artificiell intelligens (AI) som är kunnig inom förbluffande många områden, lyssnar på önskemål, är vänlig och tydlig, anpassar sig efter dina önskemål, och aldrig tröttnar på att svara på frågor och hjälpa till. Användare har tagit nytta av ChatGPT för allt ifrån matlagning till programmering, från att skriva artiklar till att skapa interaktiva spel. ChatGPT och framtida tjänster som liknar den kommer sannolikt att påverka samhället och vardagen på en rad olika sätt.

Den här boken handlar om hur du som lärare kan använda ChatGPT för att underlätta ditt arbete. Boken handlar också om hur man *inte* bör använda ChatGPT i sin undervisning. Ett centralt tema i boken är omdöme, vilket är särskilt angeläget med kraftfulla verktyg som inte har testats i undervisning på ett systematiskt sätt.

Del 1 i boken ger en introduktion till vad ChatGPT är och hur man kommer igång med att använda tjänsten. Slutet av kapitel ((X)) innehåller några tips som kanske är bra även för den som använt ChatGPT ett tag. Kapitel ((**X**)) är kanske det viktigaste i hela boken: Det beskriver fyra olika typer av AI-dumheter som man behöver vara vaksam på.

Del 2 har fokus på praktisk användning. Kapitel ((**X–X**)) innehåller exempel på hur du kan använda ChatGPT för att underlätta ditt arbete, och är förmodligen de du kommer att ha mest nytta av. Bläddra gärna fritt i dem och få inspiration, men hoppa inte över kapitel ((**X**)) som tar upp sådant som du *inte* ska göra med ChatGPT. Kapitel ((**X**)) tar upp frågan om ChatGPT och fusk.

Del 3 är främst till för den som vill veta lite mer om AI som fenomen. Kapitel ((**X**)) tar upp bakgrund till de senaste årens AI-utveckling, inklusive mer information om ChatGPT och företaget OpenAI som skapade tjänsten. Kapitel ((**X**)) diskuterar hur vår syn på kunskap kan komma att förändras på grund av verktyg som ChatGPT och kapitel ((**X**)) tar upp frågor om risker med AI ur ett bredare perspektiv.

Jag som skriver boken heter Johan Falk och är tidigare vetenskapsjournalist, webbutvecklare och gymnasielärare. Jag har följt AI-utveckling sedan 2018 och varit intresserad av skolfrågor sedan högstadiet. Sedan 2015 arbetar jag med skolfrågor på nationell nivå. Boken har mig själv som avsändare, men flera idéer och förbättringar kommer från andra personer. Särskilt tack till Rustan Håkansson, Peter Parnes, Julia Tsygan och Marcus Strömbäck Hjärne.

Den här boken uppdateras regelbundet. Den som vill är välkommen att föreslå förbättringar och tillägg på [github.com/Itangalo/AI-och-skolan][1], där boken också finns att ladda hem gratis i olika format. Den här versionen av boken är nummer ((**X**)), från ((**2023-XX-XX**)).

[1]:	https://github.com/Itangalo/AI-och-skolan