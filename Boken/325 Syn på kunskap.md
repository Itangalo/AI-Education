# Hur påverkas vår syn på kunskap?
I mänsklighetens förhistoria var det viktigt att memorera berättelser för att kunna föra vidare kunskap. Sedan den revolutionerande teknologin ”skriftspråk” uppfanns, och ännu mer sedan tryckpressen gjorde böcker överkomliga, har den förmågan minskat i värde – och mycket möjligt har vi också blivit sämre på det.

Användandet av chattrobotar kommer, liksom många andra verktyg, att göra att vi blir sämre på vissa saker. Sannolikt kommer oreflekterad avlastning – ett av de misstag att se upp med som tas upp i del 1 av boken – leda till en del problem i skolan, när elever (och andra människor) lägger över görandet av fel saker på chattrobotar och därmed får en uppförsbacke för att göra och förstå en rad andra saker som man finner värdefulla. I de fallen blir chattrobotar en genväg man inte vill ta, eftersom vägen och mödan är det som i många lägen ger lärandet. I andra fall kommer avlastningen vara mer genomtänkt och göra det lättare för oss att komma framåt, när det är en produkt och inte ett lärande vi är ute efter.[^1]

Vilka saker kommer chattrobotar att göra oss sämre på, på sikt? Och vilka typer av kunskaper kommer de att göra mer tillgängliga?

Till skillnad från många andra verktyg har chattrobotar och AI även potential att ändra vad vi anser är meningsfull kunskap. Vi upplever inte längre att det är _meningsfullt_ att memorera berättelser om gamla testamentet, eftersom vi har teknik som gör att berättelserna är bevarade och åtkomliga ändå. Samma sak kan sägas om det mesta memorerandet: Även om det är meningsfullt att inte behöva slå upp att pi är ungefär 3,14 är det i regel något man lär sig genom ett upprepat användande, där kunskapen har ett värde, och inte en värdefull kunskap utanför själva användandet. Att memorera tjugo decimaler på pi har inte ett värde i ett användande, och anses lika meningslöst som frågesportkunskap – som kan ses som ett annat namn på ”onödigt vetande”.

Memorerandet har varit en viktig del av människans kultur och särprägel, men har genom ny teknik reducerats till något förhållandevis meningslöst. Och det vore idag avlägset att säga att det som gör människan unik är hennes förmåga att memorera.

På ett mindre omvälvande sätt har miniräknaren gjort meningslöst att kunna dividera stora tal för hand, och mobiltelefoner har gjort det meningslöst att lära sig vänners telefonnummer utantill.

Kommer chattrobotar på sikt att att ändra vad vi anser är meningsfull kunskap? Och handlar det i så fall om enskilda saker, som vänners telefonnummer, eller hela kunskapsformer, som memorerande?

Det är för tidigt för att ge ett tillförlitligt svar, inte minst som mängden tillämpningar för chattrobotar fortfarande accelererar. Inte desto mindre är det en fråga värd att utforska.

## Läsa och skriva
De chattrobotar som är rena språkmodeller – alltså inte hybrider av språkmodeller och exempelvis sökmotorer – tycks ha sina främsta styrkor i att bearbeta text, vara idéspruta och bollplank, och att ge stöd i programmering.

### Miniräknare som analogi
Som ett försök att börja reda ut hur chattrobotar kan påverka vår syn på kunskap fokuserar vi på textbearbetning, och specifikt att sammanfatta viktigaste informationen i texter och att skriva välformulerade texter från stolpar eller utkast. För att utforska konsekvenserna vidare _kanske_ det är givande att jämföra med när miniräknare blev vanliga. Grovt förenklat kan man sammanfatta miniräknarens inverkan så här:
1. Många varnade för att vi skulle bli sämre på att räkna i huvudet och för hand.
2. Vi blev förmodligen också sämre på att räkna i huvudet och för hand, sett till någon sorts genomsnitt. Färre fick den träning som behövdes för att bli bra på räkning när miniräknaren fanns tillgänglig.
3. Grundläggande räknefärdigheter, utan räknare, bedöms fortfarande som viktiga – både i och utanför skolan.
4. Att kunna använda miniräknare räknas idag som en del av att kunna matematik.
5. Att exempelvis multiplicera stora tal eller beräkna kvadratrötter görs inte längre för hand, annat än som hjärngympa eller partytrick. Att kunna göra omfattande beräkningar för hand är inte längre ett meningsfullt kunnande.
6. Andelen människor som kan multiplicera stora tal och beräkna kvadratrötter när det behövs har ökat, förutsatt att miniräknare finns tillgängliga. Samtidigt är det gissningsvis färre som förstår vad en kvadratrot är och när man skulle vilja beräkna kvadratrötter.
7. Möjligheten att genomföra omfattande beräkningar (med verktyg mer kraftfulla än miniräknare) har öppnat nya fält inom matematik.

Vad skulle de här punkterna kunna betyda, översatt till att använda chattrobotar för att skriva och ta ut viktig information från texter?
1. Vi är oroliga för att vår förmåga att skriva texter och ta ut viktig information från texter ”för hand” kommer att försämras.
2. Troligen kommer vi också att bli sämre på detta.
3. Att på en grundläggande nivå kunna skriva texter och ta ut viktig information från texter utan chattrobotar kommer att fortsätta att vara viktiga färdigheter, i och utanför skolan.
4. Att kunna använda chattrobotar för att skriva och sammanfatta texter kommer att bli en viktig färdighet att lära sig.
5. Vi kommer inte att korrekturläsa längre texter för hand, och inte heller läsa stora textmängder exempelvis för att göra litteraturöversikter. Inget av detta kommer att ses som meningsfulla färdigheter.
6. Att texter är långa kommer att hindra färre än tidigare från att ta till sig innehållet i dem, och fler kommer att kunna lämna ifrån sig välformulerade och välstrukturerade texter. Samtidigt kanske färre kan förklara varför en text är behaglig att läsa eller är kapabla att strukturera texter utan AI-hjälp.
7. Mer kraftfull teknik ger möjligheter att processa, sammanfatta och även syntetisera stora textmängder, vilket kommer att ge oss nya insikter, nya sätt att tänka och nya sätt att arbeta.

Listan ovan är förstås spekulationer, och täcker bara en liten del av vad vi kommer att använda chattrobotar till. Man skulle kunna försöka göra liknande jämförelser till exempel för översättningsarbete, textåterkoppling och att bearbeta språkstil i texter – men det är förhållandevis nischade användningsområden jämfört med att skriva välformulerade texter från utkast och att sammanfatta viktig information i texter.

## Idéspruta, bollplank och programmering
Kan man göra en liknande jämförelse när det gäller att använda chattrobotar som idéspruta eller bollplank?

Det känns avlägset att (1+2) människans förmåga att komma på idéer skulle minska för att vi kan använda chattrobotar som idéspruta, men kanske skulle vi bli lite latare när det gäller att gräva i våra kreativa djup och oftare sträcka oss mot en chattrobot för att få hjälp. Det är troligt att (4) chattrobotar blir en del av vanliga kreativa processer, och att (5) färre blir hindrade av idétorka. Men över lag är det svårt att se att chattrobotar som idésprutor har någon större inverkan på vår förmåga att ha idéer eller vad vi ser som meningsfulla kunskaper.

När det gäller att använda chattrobotar som bollplank finns en intressant kontrast mot tidigare användningsområden: Här lämnas inte en uppgift över till chattroboten, utan den används i stället som en någorlunda jämlik sparringpartner eller som stand-in för en människa. Det är svårt att se att ett sådant användningsområde skulle sänka vår egen förmåga att utforska idéer eller vad vi ser som meningsfulla kunskaper.

Det tredje starka området för chattrobotar i form av språkmodeller är stöd i programmering. Det är från början ett nischat användningsområde, och har därför små möjligheter att påverka vad som ses som meningsfulla kunskaper bland människor i allmänhet. En potentiell inverkan är ändå att alla människor får förmåga att skapa enkla datorprogram: Beskriv vad programmet ska göra, så kan en chattrobot skriva det åt dig. En begränsande faktor är att man måste veta vilka uppgifter som är rimligt att lämna till enkla datorprogram, vilket i så fall kan bli en typ av kunskap som värderas högre.

## Hybrider
Chattrobotar som kombinerar språkmodeller och andra applikationer är ett mycket nytt område och har potential att utvecklas åt många håll. De tre exempel på hybrider som i slutet på maj 2023 är mest intressant för att diskutera hur vår syn på kunskap kan påverkas är:
* Perplexity.ai: Här kombineras en språkmodell med exempelvis sökning i akademiska artiklar, information på Wikipedia, sökning i nyhetsartiklar och uppslagning och beräkningar i WolframAlpha. Resultatet är förmodligen mer än söktjänst än en chattrobot, men konverserar 
* ChatGPT med plugins: Här används språkmodellen för att avgöra när någon av de plugins som aktiverats ska anropas för att bearbeta delar av den uppgift som matats in. Användningsområden för plugins varierar stort, från att söka på nätet till att spela schack till att kunna använda tal i stället för text.
* AutoGPT: Här används en språkmodell för att skapa planer för att uppnå angivna mål, i kombination med en uppsjö av plugins för att till exempel söka information på nätet, posta innehåll på nätet, skriva och exekvera kod på användarens dator, och använda en språkmodell för att besvara frågor eller skapa nya delmål.

Användningsområdena för hybrider spretar så mycket att det är svårt att säga hur de kan påverka vår syn på kunskap. Tjänsten Perplexity sammanställer information (och beräkningar) i naturligt språk. Plugins i ChatGPT expanderar chattrobotens möjlighet att processa frågor och presentera svar åt alla möjliga håll, och AutoGPT är en motor för att planera och utföra (än så länge) relativt enkla uppgifter som kan utföras digitalt.

En trend som sakta växer fram är ändå att språkmodeller används som gränssnitt mellan människor och datorer, och kanske även i viss mån mellan olika datorprogram. Det skulle i så fall betyda att förmågan att sätta tydliga ord på vad man vill åstadkomma blir mer värd i framtiden.

### Hybrider som förstår logik
Hybrider  har idag en grundläggande förmåga att granska om påståenden de lämnar är sanna och att ange hänvisningar till källor, vilket är ett viktigt steg jämfört med de rena språkmodellerna. Ett annat viktigt steg vore om chattrobotar får kapacitet att hitta logiska konsekvenser från påståenden, i kombination med information de hittar från allehanda källor. Dagens chattrobotar kan svara på frågor och presentera enkla resonemang, men bara för att de på ett djupt plan härmar vad som finns i träningsdatan och löper därför stor risk att dra fel slutsatser – särskilt om saker som inte finns välrepresenterat i träningsdatan. En hybrid med logisk förmåga skulle _utifrån logiska resonemang_ kunna dra slutsatser om vad som stämmer eller inte, givet vissa förutsättningar.

Den typen av AI-förmågor kan kräva det som kallas symbolisk AI, som är mycket annan typ av AI än språkmodeller (och är inte ens artificiella neurala nätverk). Symbolisk AI är inte med i den explosion av utveckling och tjänster som sker just nu, vilket betyder att chattrobotar med logisk förmåga kan vara mycket långt bort. Vi kan ändå försöka göra en jämförelse med när miniräknare introducerades, i samma stil som för chattrobotar som används för att läsa och skriva. Vi får då den här lätt skrämmande listan.
1. Vi är oroliga för att vår förmåga att själva sätta oss in i nya saker, resonera och dra slutsatser försämras.
2. Troligen kommer vi också att bli sämre på detta.
3. Att själv kunna sätta sig in i nya saker, resonera och dra slutsatser, kommer att fortsätta anses vara viktiga färdigheter.
4. Att kunna använda AI för att sätta sig in i nya saker, resonera och dra slutsatser kommer att bli en viktig färdighet att lära sig.
5. Vi kommer inte att göra avancerade analyser eller sätta oss in i komplexa resonemang utan AI-hjälp, om vi inte gör det som rekreation.
6. Att sammanhang är komplexa och omfattande, eller att resonemang är mödosamma att ta sig igenom, kommer inte hindra lika många som idag från att ta till sig dem. Samtidigt kanske färre förstår vad det betyder att slutsatser är väl underbyggda.
7. Med mer kraftfull teknik blir det möjligt att tänka djupare och längre, och ta hänsyn till fler aspekter i resonemang. Det kommer att ge oss nya typer av insikter och kunskapsområden att utforska.

Uttryckt i löptext: Vi kommer över lag att bli sämre på att ”för hand” sätta oss in i nya saker, resonera och dra slutsater när AI kan göra det åt oss, trots att de sakerna betonas i skola och utbildning. Däremot kommer de flesta att lära sig att använda AI för att sätta sig in resonemang och i nya kunskapsområden, vilket gör att fler har möjlighet att känna att de förstår många olika områden – även om många inte själva kan förklara de resonemang och slutsatser som deras känsla av kunskap bygger på, och även har en bristande förståelse för vad det betyder att slutsatser är väl underbyggda. I större sammanhang kan AI-tekniken användas för att föra resonemang och dra slutsatser om långt fler saker än en människa kan göra under sin livstid, vilket ger oss nya typer av insikter och kunskapsområden att utforska.

Om den typen av AI blir verklighet är det tydligt att det kommer att ha stor påverkan på vår syn på kunskap. Riktigt hur det kommer att påverkas känns mer eller mindre omöjligt att förutsäga.

## Jämförelse med att skriva på dator
Miniräknaren är en intressant jämförelse eftersom den innebar att vi flyttade över en del tankearbete till en maskin, vilket också är fallet med chattrobotar. En annan jämförelse som kan vara meningsfull är skillnaden mellan att skriva för hand och att skriva på dator. Vad kan vi få ut från en sån jämförelse?

Till att börja med kan vi konstatera att skriva för hand och att skriva på dator är två aktiviteter som finns parallellt med varandra – mycket få människor skriver uteslutande för hand eller på dator. Vilket medium vi använder beror på uppgiften, och även på våra egna preferenser. Vi kan förvänta oss att skrivande med chattrobotar – om vi just nu begränsar oss till det – kommer att bli ett av flera sätt att arbeta med skrivande. När chattrobotar kommer att användas beror på sammanhang, och på preferenser. Det kan både vara positiva och negativa preferenser.

En annan sak med att skriva för hand eller på dator har hörts rätt mycket i skoldebatten under våren 2023: Skärmar ska bort från undervisningen och man lär sig bättre när man skriver med papper och penna. Man kan tycka att det är förenklade budskap, men det finns forskning som säger att man minns sämre när man antecknar på dator[^2]. Att skriva för hand verkar å andra sidan stimulera eget tänkande och reflekterande mer. Med det som bakgrund har skrivande med chattrobotar potential att orsaka stor pedagogisk skada: En elev (eller annan människa) som låtit en chattrobot förvandla lösa anteckningar till en sammanhängande text kan luras att tro att ”nu kan jag det här”, när mycket arbete för lärande kvarstår.

Ytterligare en sak att konstatera är att skrivande på dator medför andra möjligheter och annorlunda skrivprocesser. Du kan flytta runt text, använda språkgranskning, föreslå ändringar och mycket mer. Samtidigt kan papper och penna – åtminstone för vissa – vara ett starkare verktyg under idéskapande eller teckna ner tankar som inte är lätta att uttrycka i en text från början till slut. Att skriva texter med chattrobotar kommer sannolikt medföra nya skrivprocesser, som kompletterar och kanske i viss mån ersätter de som finns idag.

En sista sak att konstatera är också att ”skriva på dator” är många olika saker. När skrivande för hand och på dator jämförs menar man rimligtvis lägen där båda medierna kan användas – kanske anteckningar vid lektioner eller möten, att skriva tidigt i sin skrivutveckling, eller att skriva texter som är högst några sidor långa. Att jämföra att skriva för hand och skriva på dator blir meningslöst om man exempelvis avser att författa en roman, programmera, skicka e-post, använda sökrutan på Wikipedia eller nätshoppa. Att ”skriva på dator” är i många lägen inte en ersättning för att skriva för hand, utan en kanal för att använda funktioner och tjänster som inte finns i papper-och-penna-världen. På samma sätt är chattrobotar inte bara en ersättare för att låta en maskin skriva sådant man hade kunnat skriva själv, för hand eller på dator, utan en kanal för att göra saker som vi inte gjort förut.

[^1]:	Och i vissa fall kommer chattrobotar att kunna ge oss en roligare och mer stimulerande väg att gå under lärandet, men det är en annan fråga.

[^2]:	Se exempelvis [https://ell.iaar.co/journal/article/view/28][1].

[1]:	https://ell.iaar.co/journal/article/view/28