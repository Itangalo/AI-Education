# Hur påverkas vår syn på kunskap?
I mänsklighetens förhistoria var det viktigt att memorera berättelser för att kunna föra vidare kunskap. Sedan den revolutionerande teknologin ”skriftspråk” uppfanns, och ännu mer sedan tryckpressen gjorde böcker överkomliga, har den förmågan minskat i värde – och mycket möjligt har vi också blivit sämre på det.

Användandet av chattrobotar kommer, liksom många andra verktyg, att göra att vi blir sämre på vissa saker. Sannolikt kommer oreflekterad avlastning – ett av de misstag att se upp med som tas upp i del 1 av boken – leda till en del problem i skolan, när elever (och andra människor) lägger över görandet av fel saker på chattrobotar och därmed får en uppförsbacke för att göra och förstå en rad andra saker som man finner värdefulla. I de fallen blir chattrobotar en genväg man inte vill ta, eftersom vägen och mödan är det som i många lägen ger lärandet. I andra fall kommer avlastningen vara mer genomtänkt och göra det lättare för oss att komma framåt, när det är en produkt och inte ett lärande vi är ute efter.[^1]

Vilka saker kommer chattrobotar att göra oss sämre på, på sikt? Och vilka typer av kunskaper kommer de att göra mer tillgängliga?

Till skillnad från många andra verktyg har chattrobotar och AI även potential att ändra vad vi anser är meningsfull kunskap. Vi upplever inte längre att det är _meningsfullt_ att memorera berättelser om gamla testamentet, eftersom vi har teknik som gör att berättelserna är bevarade och åtkomliga ändå. Samma sak kan sägas om det mesta memorerandet: Även om det är meningsfullt att inte behöva slå upp att pi är ungefär 3,14 är det i regel något man lär sig genom ett upprepat användande, där kunskapen har ett värde, och inte en värdefull kunskap utanför själva användandet. Att memorera tjugo decimaler på pi har inte ett värde i ett användande, och anses lika meningslöst som frågesportkunskap – som kan ses som ett annat namn på ”onödigt vetande”.

Memorerandet har varit en viktig del av människans kultur och särprägel, men har genom ny teknik reducerats till något förhållandevis meningslöst. Och det vore idag avlägset att säga att det som gör människan unik är hennes förmåga att memorera.

På ett mindre omvälvande sätt har miniräknaren gjort meningslöst att kunna dividera stora tal för hand, och mobiltelefoner har gjort det meningslöst att lära sig vänners telefonnummer utantill.

Kommer chattrobotar på sikt att att ändra vad vi anser är meningsfull kunskap? Och handlar det i så fall om enskilda saker, som vänners telefonnummer, eller hela kunskapsformer, som memorerande?

Det är för tidigt för att ge ett tillförlitligt svar, inte minst som mängden tillämpningar för chattrobotar fortfarande accelererar. Inte desto mindre är det en fråga värd att utforska.

## Jämförelse med miniräknare
De chattrobotar som är rena språkmodeller – alltså inte hybrider av språkmodeller och exempelvis sökmotorer – tycks ha sina främsta styrkor i att bearbeta text, vara idéspruta och bollplank, och att ge stöd i programmering.

Som ett försök att börja reda ut hur chattrobotar kan påverka vår syn på kunskap fokuserar vi på textbearbetning, och specifikt att sammanfatta viktigaste informationen i texter och att skriva välformulerade texter från stolpar eller utkast. För att utforska konsekvenserna vidare _kanske_ det är givande att jämföra med när miniräknare blev vanliga. Grovt förenklat kan man sammanfatta miniräknarens inverkan så här:
1. Många varnade för att vi skulle bli sämre på att räkna i huvudet och för hand.
2. Vi blev förmodligen också sämre på att räkna i huvudet och för hand, sett till någon sorts genomsnitt. Färre fick den träning som behövdes för att bli bra på räkning när miniräknaren fanns tillgänglig.
3. Grundläggande räknefärdigheter, utan räknare, bedöms fortfarande som viktiga – både i och utanför skolan.
4. Att kunna använda miniräknare räknas idag som en del av att kunna matematik.
5. Att exempelvis multiplicera stora tal eller beräkna kvadratrötter görs inte längre för hand, annat än som hjärngympa eller partytrick. Att kunna göra omfattande beräkningar för hand är inte längre ett meningsfullt kunnande.
6. Andelen människor som kan multiplicera stora tal och beräkna kvadratrötter när det behövs har ökat, förutsatt att miniräknare finns tillgängliga. Samtidigt är det gissningsvis färre som förstår vad en kvadratrot är och när man skulle vilja beräkna kvadratrötter.
7. Möjligheten att genomföra omfattande beräkningar (med verktyg mer kraftfulla än miniräknare) har öppnat nya fält inom matematik.

Vad skulle de här punkterna kunna betyda, översatt till att använda chattrobotar för att skriva och ta ut viktig information från texter?
1. Vi är oroliga för att vår förmåga att skriva texter och ta ut viktig information från texter ”för hand” kommer att försämras.
2. Troligen kommer vi också att bli sämre på detta.
3. Att på en grundläggande nivå kunna skriva texter och ta ut viktig information från texter utan chattrobotar kommer att fortsätta att vara viktiga färdigheter, i och utanför skolan.
4. Att kunna använda chattrobotar för att skriva och sammanfatta texter kommer att bli en viktig färdighet att lära sig.
5. Vi kommer inte att korrekturläsa längre texter för hand, och inte heller läsa stora textmängder exempelvis för att göra litteraturöversikter. Inget av detta kommer att ses som meningsfulla färdigheter.
6. Att texter är långa kommer att hindra färre än tidigare från att ta till sig innehållet i dem, och fler kommer att kunna lämna ifrån sig välformulerade och välstrukturerade texter. Samtidigt kanske färre kan förklara varför en text är behaglig att läsa eller är kapabla att strukturera texter utan AI-hjälp.
7. Mer kraftfull teknik ger möjligheter att processa, sammanfatta och även syntetisera stora textmängder, vilket kommer att ge oss nya insikter, nya sätt att tänka och nya sätt att arbeta.

Listan ovan är förstås spekulationer, och täcker bara en liten del av vad vi kommer att använda chattrobotar till. Man skulle kunna försöka göra liknande jämförelser till exempel för översättningsarbete, textåterkoppling och att bearbeta språkstil i texter – men det är förhållandevis nischade användningsområden jämfört med att skriva välformulerade texter från utkast och att sammanfatta viktig information i texter.

Kan man göra en liknande jämförelse när det gäller att använda chattrobotar som idéspruta eller bollplank?

Det känns avlägset att (1+2) människans förmåga att komma på idéer skulle minska för att vi kan använda chattrobotar som idéspruta, men kanske skulle vi bli lite latare när det gäller att gräva i våra kreativa djup och oftare sträcka oss mot en chattrobot för att få hjälp. Det är troligt att (4) chattrobotar blir en del av vanliga kreativa processer, och att (5) färre blir hindrade av idétorka. Men över lag är det svårt att se att chattrobotar som idésprutor har någon större inverkan på vår förmåga att ha idéer eller vad vi ser som meningsfulla kunskaper.

När det gäller att använda chattrobotar som bollplank finns en intressant kontrast mot tidigare användningsområden: Här lämnas inte en uppgift över till chattroboten, utan den används i stället som en någorlunda jämlik sparringpartner eller som stand-in för en människa. Det är svårt att se att ett sådant användningsområde skulle sänka vår egen förmåga att utforska idéer eller vad vi ser som meningsfulla kunskaper.

Det tredje starka området för chattrobotar i form av språkmodeller är stöd i programmering. Det är från början ett nischat användningsområde, och har därför små möjligheter att påverka vad som ses som meningsfulla kunskaper bland människor i allmänhet.

Hur kan en lista över potentiella effekter av chattrobotar se ut här?

1. Många är oroliga för att vi blir sämre på att läsa, skriva och förbättra kod för hand.
2. Förmodligen blir vi sämre på det.
3. Att kunna läsa, skriva och förbättra kod på en grundläggande nivå utan AI-stöd anses fortfarande viktigt.
4. Att kunna läsa, skriva och förbättra kod med AI-stöd anses som en del i att lära sig programmera.
5. Att tolka någon annans spaghettikod, skriva boilerplate-kod eller göra manuell felsökning för att hitta enkla buggar görs inte för hand och anses inte vara meningsfullt att kunna.[^2]
6. Många fler människor kan skapa kod när de har tillgång till chattrobotar, men förstår inte koden och har dålig uppfattning om när det skulle vara användbart att be en chattrobot skapa ett program.
7. –

Listan som 

Samtidigt är det också troligt att många saker kommer att vara oförändrade: att tänka kritiskt och lösa problem, att utveckla och underhålla sociala relationer, att förstå sig själv, att förstå andra, att kunna samarbeta mot gemensamma mål och att söka upp och tolka information, för att nämna några exempel.

En intressant paradox är att chattrobotar, trots sin förmåga att svara på allt möjligt, är så pass otillförlitlig att det är svårt att använda som kunskapskälla för saker som man inte redan kan mycket om eller där man är beredd att lägga ansenlig tid på att dubbelkolla information. Eller: För att använda chattrobotar på ett meningsfullt sätt krävs omdöme, och för det omdömet krävs kunskaper om det man använder chattrobotar till[^3]. En erfaren lärare kan använda en chattrobot som stöd för att göra planeringar, skapa material och få idéer till hur undervisningen kan fungera bättre, men en oerfaren lärare som litar på chattrobotar riskerar att gå till klassrummet med lektionsupplägg som skapar kaos eller leder till lärande som inte är meningsfullt.

Det finns en parallell till tillgången till information på internet som är lite slående: Det sägs ibland att internet har gjort det onödigt att kunna fakta, eftersom man när som helst kan slå upp det man behöver veta. När det gäller trivial fakta (”Vad heter huvudstaden i Azerbajdzjan?”) stämmer det förmodligen, men för att ha nytta av någon djupare information behöver man förstå sammanhangen, kunna koppla ihop olika begrepp, och även ha en känsla för om information man får exempelvis är uppseendeväckande, tvivelaktig eller fullt normal. För att kunna ha nytta av fakta på nätet behöver man själv ha koll på en del fakta. Och för att kunna använda använda en chattrobot som assistent i ett område behöver man själv ha kompetens inom området.



Punkterna ovan är förstås bara spekulationer, och mer eller mindre direkt översatta från fallet med miniräknare (som i sin tur ska erkännas är mer av en killgissning vid köksbordet än baserad i forskning). Men de är ett sätt att utforska hur framtiden kan se ut.

Jämförelse med miniräknare…
Får vi (ännu) mindre tålamod? Ställa en fråga och få kortfattat och välformulerat svar, med referenser, inom några sekunder. Kommer vi då att vilja, och i förlängningen kunna läsa tunga forskningsrapporter?
Vad händer när vi inte längre skriver litteratursammanställningar själva – vad händer med processen att lära sig ett område?

En djupare jämförelse: Att skriva för hand som börjat ersättas med att skriva på dator.

[^1]:	Och i vissa fall kommer chattrobotar att kunna ge oss en roligare och mer stimulerande väg att gå under lärandet, men det är en annan fråga.

[^2]:	Ursäkta de märkliga orden. Spaghettikod är kod som är så svår att följa att den påminner om en tallrik spaghetti. Boilerplate-kod är kodavsnitt som återkommer med mindre variationer på många ställen.

[^3]:	”Omdöme” är här ett ganska löst ord. Man kan, hypotetiskt, tänka sig att någon använder ChatGPT för att skapa en bomb, vilket är ganska omdömeslöst. Den som följer ChatGPT:s anvisningar utan att själv ha kunskaper om explosiva material riskerar att skada sig själv eller slösa bort resurser, medan den som har ”omdöme” inom bombtillverkning kan se var anvisningarna är rimliga, var det är fel eller luckor, och kan förhålla sig till nya saker som AI:n föreslår.