# Rättsfall för disciplinärenden om chattbottar
_Uppdaterat 2023-10-20._

_Det här kapitlet är skrivet av Oskar Lundahl, juriststudent. På bokens projektsida [github.com/itangalo/AI-och-skolan][1] kan du föreslå nya kapitel och förbättringar till befintliga kapitel._

Kapitlet innehåller avgöranden från förvaltningsdomstolarna där disciplinnämnden stängt av en student för att vid examination vilselett med ett AI-verktyg.

---- 

## Kortfattat om lärosätets handläggning
I det följande redogörs för hur ärenden om misstänkta fall av vilseledande hanteras på högskolor och universitet. De bestämmelser som blir aktuella återfinns i högskoleförordningens (1993:100), HF, kapitel 10. Vid varje högskola och universitet ska det finnas en disciplinnämnd och en av dess ledamöter ska ha varit eller vara ordinarie domare (10 kap. 3 § HF). Uppstår en grundad misstanke om att en student har använt ett otillåtet hjälpmedel ska det skyndsamt anmälas till rektor (10 kap. 9 § 1 st. HF). Grundad misstanke innebär en låg tröskel för att anmälan ska ske. Det innebär att en misstanke med mycket svagt stöd i fakta kan vara tillräckligt.[^1]

Rektor ser därefter till att ärendet utreds och att studenten ges tillfälle att yttra sig. Sedan väljer rektorn om det finns fog för att hänskjuta ärendet till disciplinnämnden för prövning (10 kap. 9 § 2 st. HF).

Disciplinnämnden ska se till att ett ärende som hänskjuts dit utreds noggrant. Nämnden skall ge den student som berörs av ärendet tillfälle att inför nämnden uttala sig i saken. Studenten har även rätt att närvara när andra uttalar sig inför nämnden, om inte särskilda skäl talar mot det (10 kap. 11 § HF). De disciplinära åtgärderna är varning och avstängning. Ett beslut om avstängning innebär att studenten inte får delta i undervisning, prov eller annan verksamhet inom ramen för utbildningen vid högskolan. Beslutet skall avse en eller flera perioder, dock sammanlagt högst sex månader (10 kap. 2 § HF).

Det beviskrav som måste uppfyllas har utvecklats i praxis och framkommer således inte i någon författning eller förarbete. Högsta förvaltningsdomstolen har uttalat vilket krav på bevisning som skall ställas för att ett beslut om avstängning får meddelas när studenten hävdar att det inträffade gjorts oavsiktligt.

Eftersom en disciplinär åtgärd i form av avstängning utgör ett allvarligt ingrepp mot studenten krävs det av utredningen att det _klart framgår_ att studenten gjort sig skyldig till den påtalade förseelsen. I det aktuella målet (RÅ 1996 ref. 15) framkommer at studenten hade gett en förklaring till det som inträffat och rätten ansåg att inte framstår som osannolikt.

Vid en jämförelse med skattemål gäller samma beviskrav, att det ska _klart framgå_, för skattetillägg.[^2] Exempelvis, om Skatteverket vid en utredning upptäcker oredovisade inkomster så kan en invändning som är sannolik från den uppgiftsskyldiga innebära att dessa ska hänsyn tas till dessa vid beräkning av skattetillägg.[^3] Prövningen i disciplinärenden ska göras individuellt i varje enskilt fall och bestämmelserna ska inte tillämpas mekaniskt.

### Disciplinansvar förutsätter uppsåt

I ett annat avgörande från Högsta förvaltningsdomstolen behandlades frågan om uppsåt (RÅ 2010 ref. 6). Enligt universitetets regler var examinatorn skyldig att i kurs-PM och på tentamen informera studenterna om vilka hjälpmedel som var tillåtna. Studenterna hade även ansvar att följa reglerna. En student som ertappades med ett otillåtet hjälpmedel vid examination kom med invändningen att han inte noterat regelverket att han därför inte ska anses ha medvetet försökt vilseleda.

Informationen om vilka hjälpmedel som var tillåtna var dock skriven på tavlan och studenterna hade även informerats muntligen i skrivsalen. Högsta förvaltningsdomstolen uttalade att studenten hade brutit mot en regel som han var ålagd att följa. Av denna anledning kunde han inte undgå en disciplinåtgärd.

### Överklagande av disciplinnämndens beslut

Om disciplinnämnden beslutar att stänga av studenten eller ge en varning kan beslutet överklagas till allmän förvaltningsdomstol (12 kap. 3 § HF). Nedan följer en sammanställning av samtliga beslut från disciplinnämnd där sökordet "chatgpt" återfinns.[^4]  Urvalet har skett genom en sökning i en rättsdatabas på sökordet filtrerat på avgöranden i förvaltningsdomstol.

Resultatet blev 5 träffar i förvaltningsrätt varav 1 överklagats vidare till kammarrätt.[^5] En ny sökning gjordes med sökordet "ai-verktyg" vilket resulterade i ytterligare 1 avgörande i förvaltningsrätt. Rättsfallen är förkortade och för att minska möjligheten till att göra en koppling till någon enskild är personliga identifierare borttagna.

## Fall 1: Förvaltningsrätten i Malmö, dom 2023-07-14 i mål nr 7523-23

### Studentens invändning om att det saknas bevis

Disciplinnämnden beslutade att stänga av AA från undervisning, prov och annan verksamhet inom ramen för utbildningen vid högskolan under fyra veckor. Som skäl angav nämnden att det av utredningen framgår att anmälaren vid rättning av studentens praktiska prov uppmärksammade att ChatGPT var i gång på datorn. Det framgick av instruktionen till tentamen att ChatGPT inte fick användas. Studenten har i kontakt med läraren uppgett att han inte vetat om att han inte fick använda ChatGPT.

I yttrande till disciplinnämnden har han uppgett att läraren inte har några bevis på att han använt ChatGPT. Disciplinnämnden konstaterar att läraren har lämnat tydliga uppgifter om sin observation och om de konversationer som följt mellan honom och studenten efter upptäckten. Studenten anför att beslutet är orättvist och återspeglar inte korrekt omständigheterna kring det påstådda fuskförsöket. Han understryker bristen på konkreta bevis till stöd för påståendet att han använde ChatGPT under tentamen.

Av de skriftliga instruktionerna till provet, som även lästes upp vid provtillfället, framgår tydligt att bl.a. ChatGPT inte får användas. Anmälande lärare har uppgett att han vid rättningen såg att AA hade igång ChatGPT på en av flikarna. Studenten hade i samband med rättningen uppgett att han endast använde det på några enstaka uppgifter. Förvaltningsrätten, som inte finner skäl att ifrågasätta dessa uppgifter, anser att det klart framgår av utredningen att AA har haft tillgång till, och även använt, ett otillåtet hjälpmedel under tentamen.

## Fall 2: Förvaltningsrätten i Växjö, dom 2023-06-20 i mål nr 1998-23

### Studenten har en förklaringsbörda

En student lämnade in ett arbete med en artikel som inte gick att hitta. Studenten kom inte in med en korrekt länk eller skärmdump av artikeln. Texten är testad i en så kallad AI-identifierare för att avgöra om den är skriven av artificiell intelligens (AI) eller en människa. Utslaget ger en indikation på 83-95 procents sannolikhet att texten är skriven av AI. Studenten anför att om han skulle ha använt både en felaktig källa och AI som fusk borde uppgiften vara så pass bra att den är godkänd.

Förvaltningsrätten skriver att om utredningen starkt talar för en omständighet kan studenten ha en förklaringsbörda. Vidare skriver de att det framstår som osannolikt att det förhåller sig på det sätt som studenten uppger då inte finns något bevis för att de två artiklarna överhuvudtaget har existerat. Utredningen visar att texten vid granskning i en så kallad AI-identifierare bedömts med hög grad av sannolikhet varit utformad av en AI.

Det framstår därför som sannolikt att han har använt sig av en AI i den nu aktuella uppgiften för att formulera svaren. Den omständigheten att artiklarna inte har gått att återfinna är också i sig ett tecken som skulle kunna tyda på att en AI har hittat på källhänvisningarna. Förvaltningsrätten delar universitets bedömning om att två veckors avstängning får anses vara en väl avvägd åtgärd.

## Fall 3: Förvaltningsrätten i Göteborg, dom 2023-07-14 i mål nr 7444-23

### Studenten kontrollerade inte källmaterialet

Genom det överklagade beslutet bestämde universitet att stänga av studenten i sex veckor. Studenten anför att hen är medveten om att några av de angivna källorna är fel. ChatGPT användes till att göra efterforskningar om källmaterial till hemtentamen och hen borde ha kontrollerat källhänvisningarna mer noggrant. Misstaget borde leda till sämre betyg, inte sex veckors avstängning.

Det ligger i sakens natur att den enskilde studenten vid en inlämningsuppgift som den i målet aktuella uppgiften ska genomföra ett eget självständigt och intellektuellt arbete för att det ska kunna sägas att studenten genomfört uppgiften. Det är således inte tillåtet med regelrätta plagiat eller att överlåta till någon annan att genomföra uppgifter – detta gäller självklart även ett förfarande där ett s.k. AI-verktyg genomför uppgiften utan att studenten därefter bearbetar produkten i sådan omfattning att det blir fråga om ett eget självständigt och intellektuellt arbete.

Frågan i målet är således om AA försökt vilseleda vid examination genom att låta ett AI-verktyg utföra inlämningsuppgiften – utan att han därefter bearbetar produkten i sådan omfattning att det blir fråga om ett eget självständigt och intellektuellt arbete.

Disciplinnämnden har uppmärksammat 16 felaktiga referenser i AAs svar på den aktuella hemtentamen. Med hänsyn till examinationens storlek anser förvaltningsrätten att det är frågan om ett anmärkningsvärt stort antal felaktigheter. AA har själv medgivit att han använt ett s.k. AI-verktyg för att efterforska källmaterial – att han då angivit felaktiga källhänvisningar visar med tydlighet att han inte kontrollerat källorna på ett sådant sätt att det varit fråga om ett eget självständigt och intellektuellt arbete.

Enligt förvaltningsrättens mening är det således klarlagt att AA använt ett s.k. AI-verktyg på sådant sätt och i sådan omfattning att den inlämnade examinationsuppgiften inte kan sägas vara ett utfall av hans egna självständiga och intellektuella arbete. Förvaltningsrätten delar disciplinnämndens bedömning att en avstängning om sex veckor är en väl avvägd påföljd.

## Fall 4: Förvaltningsrätten i Stockholm, dom 2023-09-28 i mål nr 17950-23

### Tentamen saknar konkret anknytning till kurslitteraturen

AA yrkar att beslutet om avstängning ska upphävas och anför att hen inte med uppsåt vilselett examinatorn och att disciplinnämnden inte ställde några frågor till under sammanträdet. Ärendet har därför inte utretts noggrant.

Förvaltningsrätten, som gått igenom samtliga handlingar i målet, ansåg att disciplinnämnden genomfört en noggrann utredning och konstaterar att AA har getts tillfälle att ge sin bild av saken både skriftligen och muntligen. Den omständigheten att disciplinnämnden inte har ställt frågor till under sammanträdet innebär enligt förvaltningsrättens mening inte att disciplinnämnden brustit i sin utredningsskyldighet. Det som AA fört fram i denna del leder därför inte till någon åtgärd från domstolens sida. Enligt disciplinnämnden har studenten använt ett AI-verktyg vid upprättandet av tentamen.

Av utredningen i målet framgår att AAs svar på de två tentamensfrågorna innehåller påhittade handlingsreferat samt påståenden som saknar konkret förankring i kurslitteraturen, material från undervisningen och de diskussioner som förts under kursen. Hen har även refererat till boksidor som inte ingår i kurslitteraturen. Merparten av källhänvisningarna är felaktiga och vissa leder till sidor som behandlar annat än det som anges i AAs text.

Tentamen bedöms av examinatorn vara grammatiskt och språkligt välskriven, men samtidigt mycket allmänt hållen och felaktig i fråga om detaljer. Enligt AA är felaktigheterna i hennes tentamenen oavsiktliga och beror på att hon inte hade tillgång till rätt litteratur vid tentamenstillfället och i stället använde information från internet, ljudböcker och anteckningar från gruppdiskussioner.

Förvaltningsrätten har tagit del av AAs tentamen och bedömer med hänsyn till mängden påhittade uppgifter, felaktiga referenser samt till hur tentamen är författad att AAs text med hög grad av sannolikhet har genererats av ett AI-verktyg.

Uppgifterna framstår i sig inte som orimliga och utredningen visar inte heller i övrigt att AA genom hänvisningen till de aktuella citaten medvetet skulle ha försökt att vilseleda kring citatens äkthet eller källa.

Uppgifterna framstår i sig inte som orimliga och utredningen visar inte heller i övrigt att AA genom hänvisningen till de aktuella citaten medvetet skulle ha försökt att vilseleda kring citatens äkthet eller källa.

## Fall 5: Kammarrätten i Göteborg, dom 2023-07-14 i mål nr 4285-23

### Använda ChatGPT till citat är inte fusk enligt kammarrätten

Disciplinnämnden beslutade att stänga av AA från utbildningen i sex veckor eftersom hen använt AI-verktyget ChatGPT för att skapa text som framställts som citat i uppsats. Utredningen ger inte tillräckligt stöd för slutsatsen att texten i övrigt har genererats av ChatGPT, eller något annat AI-verktyg.

De av ChatGPT genererade textstyckena utgjorde en inte oväsentlig del av AAs resonemang, och framställdes i examinationsuppgiften som att det rörde sig om citat som han själv hittat, satt i sina sammanhang, och referat till. AA har alltså överlåtit skapandet av delar av sin inlämnade text till ett AI-verktyg och måste ha varit medveten om att detta tillvägagångssätt inte var tillåtet.

För uppgifterna använde hen sig av verktyget ChatGPT för att, som hen trodde, få fram giltiga citat som stöd för sitt resonemang i uppgifterna. Det är vanligt bland lärarstudenter att man använder ett verktyg (vanligen Google) för att få fram citat till inlämningsuppgifter eller hemtentamen då man inte har tillgång till litteraturen hemma.

Då ChatGPT inte är ett AI-baserat sökverktyg (som t.ex. Google, Bing, etc.) utan ett generativt AI-verktyg blev resultatet av att använda det verktyget emellertid att citaten blev felaktiga. Att använda ChatGPT för att söka fram citat som sedan utgör en utgångspunkt för ett resonemang i en hemtenta kan inte vara ett försök att vilseleda vid examination.

En korrekt beskrivning av situationen är i stället att de genererade "textstyckena" inte utgör någon del av resonemangen utan framställdes som citat (han har alltså inte påstått sig ha skrivit dessa själv) samt att han sökte fram citaten med hjälp av ett generativt verktyg, vilket är ett tillåtet tillvägagångssätt och sedan använde citaten som stöd för sitt självständiga resonemang. ChatGPT-verktyget visade sig emellertid vara olämpligt för uppgiften och citaten blev därför felaktiga, vilket bör leda till att han får poängavdrag för uppgiften på samma sätt som när man gör andra fel.

_Förvaltningsrätten_ delar disciplinnämndens bedömning av att utredningen inte ger tillräckligt stöd för slutsatsen att AAs inlämnade text ska ha genererats av ChatGPT eller något annat AI-verktyg i en vidare omfattning än vad avser sammanlagt tre utpekade citat ur två av hans inlämnade uppsatser. Utredningen visar alltså inte att AA skulle ha försökt vilseleda i sin studieprestation genom att ha gjort gällande att ChatGPT-generad textmassa avseende resonemang och analyser skulle ha skapats av honom själv. De aktuella citaten uttrycker i stället tydligt att de har sitt ursprung från någon annan källa än från AA.

Utredningen i målet utvisar att citaten varit påhittade. AA har anfört att hen numera har förstått att det är en väsentlig skillnad mellan t.ex. Google och ChatGPT genom att Google söker fram text i originaldokument medan ChatGPT genererar text och därmed kan skapa citat som inte finns, vilket också har skett i hans fall. Uppgifterna framstår i sig inte som orimliga och utredningen visar inte heller i övrigt att AA genom hänvisningen till de aktuella citaten medvetet skulle ha försökt att vilseleda kring citatens äkthet eller källa.

Annan slutsats kan därmed inte dras än att AA efter sin ChatGPT-sökning har försummat en vidare granskning av om citaten var korrekta och därigenom på grund av slarv kom att lämna in en studieprestation som innehöll tre påhittade citat.

I avsaknad av tydliga riktlinjer och information från universitet till studenterna om tillåtligheten eller otillåtligheten av olika förhållningssätt till ChatGPT eller annan form av AI bedömer förvaltningsrätten därmed att det inte står klart att AA har försökt att vilseleda i sin studieprestation med otillåtna hjälpmedel eller på annat sätt på det sätt som föreskrivs i 10 kap. 1 § högskoleförordningen,

AAs felaktiga citeringar i hemtentamensuppgifterna har enligt förvaltningsrätten under sådana förhållanden i stället varit en fråga för den aktuella fakultetens materiella bedömning avseende studieprestationens kvalitet. Med ledning av det anförda bedömer förvaltningsrätten att utredningen i målet inte klart utvisar att AA har gjort sig skyldig till en disciplinär förseelse enligt högskoleförordningen. Det överklagade beslutet ska därför upphävas.

### Domen överklagades till kammarrätten

Nämnden anför i huvudsak följande. AA har med hjälp av AI-verktyget ChatGPT försökt vilseleda examinatorn gällande sin arbetsinsats vid författandet av examinationsuppgiften. AA har i texten byggt sina resonemang på citat som framställs som att de är hämtade i litteraturen. Citaten är dock felaktiga och skapade med hjälp av ChatGPT för att passa för ändamålet.

AA har genom detta agerande försökt vilseleda examinatorn. Genom att använda sig av ChatGPT har hen haft ett ansvar för att ta reda på hur verktyget fungerar och att kontrollera att de aktuella textstyckena utgjorde korrekta citat. Hen ska genom sitt agerande därmed anses ha varit i vart fall likgiltig inför om examinationen har genomförts på ett korrekt sätt.

Kammarrätten gör samma bedömning som förvaltningsrätten.

## Fall 6: Förvaltningsrätten i Malmö, dom 2023-10-04 i mål nr 10494-23

### Flertal av källorna som studenten använt sig av existerar inte

Disciplinnämnden vid universitet beslutade att i sex veckor stänga av AA från ramen för utbildning vid universitetet. Utredningen visar att ett flertal av de källor som AA använt sig av inte existerar, vilket ger stöd för att han antingen använt sig av ett AI-verktyg, eller själv hittat på källorna. Referenser där t.ex. tidskrifters namn, årgång och volymnummer är korrekta, men där de angivna artiklarna visar sig saknas om man kontrollerar referenserna är en känd teknisk begränsning hos vissa AI-verktyg.

AA har uppgett att han använt källor från Zlibrary, men har varken kunnat styrka det eller de angivna källornas existens. Om AA själv hade skrivit den nu aktuella examinationsuppgiften anser disciplinnämnden att det är praktiskt taget uteslutet att han inte skulle ha upptäckt, och rättat, dessa felaktigheter. Vid en samlad bedömning av vad som framkommit är det därför utrett att AA använt sig av otillåtna hjälpmedel i utförandet av examinationen.

AA anför att hen är helt inriktad på att ta itu med sina misstag och att förbättra sina studieresultat.

AA har i sin inlämningsuppgift refererat till flera artiklar vars existens inte har kunnat bekräftas, trots att flera av artiklarna ska ha publicerats i kända tidskrifter. Förvaltningsrätten bedömer att det av utredningen klart framgår att AA har försökt att vilseleda examinatorn.

## Fall 7: Förvaltningsrätten i Stockholm, dom 2023-10-13 i mål nr 4503-23

### Fällor med gömda instruktioner

AA stängdes av i sex veckor för att ha vilselett vid examination på kursen Serverprogrammering i Javascript (ISGB17), 4 hp, genom användning AI-tjänst. I programmeringstentan hade lärarna "planterat fällor" genom att lägga in gömda instruktioner och AA har i sin inlämnade examinationsuppgift utfört även dolda instruktioner vilket med avsevärd styrka talar för att han använt sig av en AI-tjänst.

Studenten invänder att han använt sig av s.k. konsolutskrifter som ett hjälpmedel, men det är inte att betrakta som en otillåten AI-tjänst. Han har förklarat för disciplinnämnden hur han i sin kod valt att inkludera loggar för att underlätta felsökning av koden. Mot bakgrund av de långtgående konsekvenser ett beslut om avstängning innebär för en student måste beslutet grunda sig på fakta och inte påstådda erkännanden som saknar stödbevisning. Det saknas erforderlig grund för påståendet om vilseledande gärning vid examination.

Av utredningen i målet framgår att AAs inlämnade examinationsuppgift innehåller kod som motsvarar en dold instruktion som examinatorerna avsiktligen planterat i uppgiften för att identifiera fusk med hjälp av AI-verktyg. Examinerande lärare har i sin förklaring till tentamen anfört att instruktionerna är av "orimlig karaktär" och att det inte är några skrivningar/koder som en student råkar göra av misstag. Vid en genomgång av AAs examinationsuppgift noterades att han i del 1.4 lagt till kod där en gömd instruktion utförts. I tentamensfrågan vill de enligt läraren endast att studenten ska läsa in filen "index.html", men den gömda instruktionen anger att de även ska skriva ut "filen har lästs" i konsolen, vilket AA gjort.

AA har förklarat att han använt en egen konsolutskrift som hjälpmedel och att det, som det får förstås, är en slump att den genererat samma kodmeddelande ("filen har lästs") som den dolda instruktion examinatorerna gömt i examinationsuppgiften. Enligt förvaltningsrättens mening är ett sådant sammanträffande osannolikt. AAs förklaring framstår därför närmast som en efterhandskonstruktion.

Förhållandet att AAs examinationsuppgift innehåller kod som motsvarar en dold instruktion talar tillsammans med redovisat underlag kring tentamen, starkt för att han använt sig av en AI-tjänst vid utförandet av examinationen. Mot den bakgrunden bedömer förvaltningsrätten att det är klarlagt att AA har använt sig av ett otillåtet hjälpmedel i form av en AI-tjänst. Eftersom disciplinnämnden haft fog för sitt beslut ska överklagandet avslås.

[^1]:	H-H Vogel, "Förfarandet i disciplinärenden enligt högskoleförordningen: några förvaltningsrättsliga frågor", Disciplinregler: konferens 16 oktober 2002. Högskoleverket, 2002 (u.å.), s. 3.

[^2]:	Lindkvist, G, _Skatte- och brottmål i kontantbranschen; Prövning och bevisprövning i mål om oredovisade löner och intäkter_, JUNO version 1, 2014 s. 66 f.\(2023-08-27)

[^3]:	https://www4.skatteverket.se/rattsligvagledning/edition/2019.4/341636.html
	(2023-08-27)

[^4]:	Det första avgörandet är från 2023-06-20.

[^5]:	Disciplinnämndens beslut överklagas till allmän förvaltningsdomstol enligt 10 kap. 3 § HF.

[1]:	https://github.com/Itangalo/AI-och-skolan