# Chattbottar och fusk
_Det här kapitlet är skrivet av Johan Falk. På bokens projektsida [github.com/itangalo/AI-och-skolan][1] kan du föreslå nya kapitel och förbättringar till befintliga kapitel._

I det här kapitlet diskuteras fusk med chattbottar, huvudsakligen i form av att skriva uppsatser. Det innehåller också tankar om vad det betyder att chattbottar kan genomföra många av de saker som vi examinerar i skolan.

---- 

“Fusk” kan betyda många olika saker, och det är värt att komma ihåg att det inte behöver vara fusk att använda chattbottar i skrivuppgifter – mer än det behöver vara fusk att använda stavningskontroll för uppsatser eller miniräknare på matteprov. I vissa lägen räknas det som fusk, i andra inte.

Med “fusk” menas i det här kapitlet att medvetet försöka lura eller vilseleda läraren, och det det är tydligt att chattbottar gör det enklare för elever att fuska inte minst när det gäller skrivuppgifter som genomförs utanför klassrummet. Chattbottar kan skapa texter om det mesta som behandlas i skolan, med en kvalitet som både till innehåll och i stil kan uppfattas som att de är skrivna av en människa. Hur kommer man runt ett sånt problem?

Ett sätt att försöka hindra fusk med hjälp av chattbottar är att blockera webbtjänster på skolnätverk. Det är en väg som en del skolor tagit, där staten New York var ett tidigt exempel. En annan möjlighet är att försöka identifiera vilka texter som är skapade med chattbottar. Ett verktyg med namnet GPTZero lanserades i början av 2023, för att göra just detta, och i slutet av januari lanserade [OpenAI ett eget verktyg][2]. Verktygen kollar bland annat om ordföljd i en text är “sannolik”, vilket i så fall pekar mot att texten är skriven av en chattbot – som väljer ord just med utgångspunkt i hur väl ord och ordföljder passar mot texter de tränats på. Tester visar dock att tillförlitligheten är långt från imponerande, och även människoskapade texter bedöms ha ibland ha stor sannolikhet att ha skrivits av en AI. Även med en pålitlig AI-detektor kvarstår problemet hur man hanterar att en text ”med 80 procents säkerhet” är skriven av en AI – är det tillräckligt underlag för att påstå att en elev fuskat?

OpenAI testar metoder för att ”vattenstämpla” texter skapade av deras GPT-modeller, genom att använda särskilda mönster i hur ord väljs ut (baserade hur sannolika de är). Enligt vad de själva säger fungerar det bra för att se om texter – eller delar av texter – skapats av GPT-3.5 eller GPT-4, men de säger också att vattenmärkningen förstörs om man översätter till ett annat språk.[^1] Vattenmärkningen är också specifik för just OpenAI:s modeller, och gäller inte för andra chattbottar.

I slutändan är det mycket sannolikt att uppfinningsrika elever kommer att hitta förhållandevis enkla sätt att lura AI-kontroller och ta sig runt blockeringar i nätverk. Om man som lärare behöver skriftliga alster från elever, och de används som betygsunderlag, betyder det alltså att man behöver genomföra de uppgifterna på ett övervakat sätt – exempelvis inte hemma. Det finns också anledning att undersöka hur uppgifter kan utformas så att chattbottar kan användas som ett verktyg i arbetet, i stället för att klassas som fusk. Andra vägar man kan tänka sig är att försöka minska incitamenten för elever att fuska, men med det fokus som finns på betyg i dagens skola är det en svår kamp.

Oavsett hur man arbetar kommer det att finnas fall där man misstänker att elever har fuskat. Ett naturligt men ganska tidskrävande sätt att hantera det är att be elever berätta muntligt om det de lämnat in. Om eleven kan göra det på ett sätt som är övertygande, så är det ett trovärdigt sätt att se att eleven har de kunskaper man som lärare är intresserad av. Om eleven inte kan redogöra för det hen lämnat in, så är det ett trovärdigt sätt att se att eleven *inte* har de kunskaperna. Huruvida eleven fuskat eller inte, och med vilka verktyg, blir sekundärt – det är elevens kunskaper som hamnar i fokus.

I vissa ämnen, eller vissa delar av ämnen, är det svårt att arbeta på det viset. Och hur man hanterar frågor om fusk handlar ofta om både personliga förhållningssätt och policyer på skolan.

Sammanfattat kan det vara värt att ställa de här frågorna när det gäller fusk och chattbottar:

* Kan incitamenten för elever att fuska minskas? I många fall är det synonymt med att fråga sig om uppgifter ska användas som betygsunderlag.
* Kan betygsgrundande uppgifter genomföras på ett övervakat sätt? Det kan handla om salsskrivningar med papper och penna, alternativt dator utan nätuppkoppling, men också exempelvis att ställa frågor muntligt till några elver i taget.
* Kan uppgifter utformas så att chattbottar är tillåtna verktyg? Om målet för en uppgift är en muntlig redovisning, en produktidé eller en fungerande lösning på ett problem behöver det inte vara fel om elever tar hjälp från olika håll på vägen.
* Hur kan man arbeta med att följa upp misstänkt fusk?

Vissa menar att möjligheten att fuska på inlämningsuppgifter funnits länge, och regelbundet utnyttjats av en liten men hängiven eller priviligerad grupp elever. Chattbottar bidrar till att ge fler möjligheter att fuska, vilket gör att problemet måste tas mer på allvar – men på sätt och vis också att förutsättningarna blir mer rättvisa.

## Sätt att använda chattbottar i betygsunderlag
På nätet finns exempel på hur lärare låtit elever (eller oftare universitetsstudenter) använda chattbottar i sina arbeten. Eftersom tekniken är så pass ny är det svårt att säga vad som fungerar bra och mindre bra, men punkterna nedan kan ändå ge idéer för saker att utvärdera själv om det känns rimligt. Listan är en kombination av idéer hittade på nätet och nya idéer.

* **Redovisa hur du använt chattbottar.** Det här går ut på att chattbottar (och i princip vilka andra verktyg som helst) är tillåtna för en inlämningsuppgift. En viktig princip är att eleven har ansvar innehållet i det som lämnas in – det är alltså elevens ansvar att kontrollera att det inte finns några felaktigheter. Ofta kombineras metoden med att eleven ska redogöra kort för hur chattbottar (eller andra verktyg) använts, ibland med de faktiska prompterna eleven använt. Det förekommer att metoden också kombineras med en lite konstlad gräns på att använda chattbottar för högst en viss andel av texten.
* **Testa olika prompter för att få bra återkoppling från chattbottar.** Den här metoden handlar egentligen om att lära sig använda chattbottar, och att elever _ska_ använda olika prompter för att försöka få texter som ligger allt närmare den typ av text man är ute efter. Metoden är förmodligen bara intressant för de lärare som anser att chattbottar är verktyg som elever ska lära sig att använda, och kan i så fall vara en uppvärmning inför metoden ovan. (Att metoden handlar om att samla betygsunderlag kan diskuteras, men i vissa fall kan det vara relevant att se hur elever kan använda olika källor eller digitala verktyg för att skapa text.)
* **Förbättra texter från chattbottar.** Den här metoden går ut på att elever får texter som skapats av chattbottar, och ska förbättra dem eller peka på brister eller felaktigheter. Man kan också tänka sig att elever får i uppgift att ange forskning som stödjer för bärande påståenden från en chattbot – om det finns sådan forskning.
* **Jämför texter från chattbottar.** I den här metoden får elever flera texter på ett visst ämne från chattbottar, och ska diskutera styrkor, svagheter och eventuella felaktigheter i dem.
* **Arbeta med kontinuerlig förbättring av texter.** Den här metoden går ut på att eleven tränar sin förmåga att bearbeta och förbättra en egen text, även med hjälp av chattbottar. Fokus för bedömning är just elevens förmåga att reflektera över textkvalitet och kontinuerligt förbättra den, vilket gör att en logg med reflektioner och målsättningar kan vara ett bra komplement. Metoden skulle till exempel kunna vara användbar för gymnasiearbeten.

## Vad är det vi testar?
Sedan ChatGPT lanserades har det förekommit nyheter om att chattbottar klarat ett antal olika examens- eller anställningsprov. Det väcker förstås frågor av många slag, och en av dem är _vad är det vi testar_? Att [ChatGPT får godkänt betyg på en läkarexamen][4] – betyder det att den kan ta börja arbeta som läkare? Givetvis inte: Att vara en kompetent läkare omfattar mycket mer än de saker som vi kan mäta på ett examensprov, så som att vara lugn även med oroliga människor, använda sina fingrar för att undersöka en svullen arm och att fungera i ett team med annan personal på sjukhus. Det som läkarexamen mäter är en _proxy_ – något som vi satt in i stället för faktiska uppgifter som läkare ställs inför, och där höga resultat ofta överensstämmer med att man också blir en kompetent läkare.

Samma sak gäller med många andra typer av kunskapsmätningar vi gör i skolan. Vitsen med att lära sig matematik är inte att bli bra på att skriva matteprov, och vitsen med att läsa historia är inte (enbart) att kunna skriva uppsatser om historiska skeenden. Det som chattbottar lett till är att en del av dessa indirekta sätt att mäta kunskaper mer eller mindre slutat att fungera. En optimistisk tolkning är att vi kommer att drivas mot att ha kunskapsmätningar som ligger närmare och närmare de faktiska syftena med ämnena.

Men det är inte alla hotade sätt att mäta kunskaper som är indirekta mätningar av elevers kunskaper. En skrivuppgift i svenska eller engelska kan mycket väl ha som mål att se hur väl eleven hanterar språket – inte att se vilka kunskaper eleven har om ett visst ämne. Och en uppgift inom programmering kan handla om just hur väl eleven klarar av att skriva kod. Att en chattbot kan göra dessa uppgifter minst lika bra som de flesta elever ger oss anledning att fundera över hur meningsfullt det är att lära sig just de sakerna i skolan. I vissa fall – som att kunna skriva välformulerade texter – är svaret med stor sannolikhet att det är både meningsfullt och viktigt, även om maskiner också kan göra det. När det gäller programmering är det fullt möjligt att AI-teknik kommer att göra vissa kunskaper irrelevanta (och samtidigt andra mer relevanta).

[^1]:	[https://axrp.net/episode/2023/04/11/episode-20-reform-ai-alignment-scott-aaronson.html][3]

[1]:	https://github.com/Itangalo/AI-och-skolan
[2]:	https://platform.openai.com/ai-text-classifier "AI Text Classifier"
[3]:	https://axrp.net/episode/2023/04/11/episode-20-reform-ai-alignment-scott-aaronson.html "XARP: 'Reform' AI Alignment with Scott Aaronson"
[4]:	https://www.dailymail.co.uk/health/article-11732687/The-AI-doctor-ChatGPT-passes-gold-standard-medical-exam.html "Artikel i Daily Mail"