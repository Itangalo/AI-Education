# 4: Saker du inte ska göra

### Lämna inte ut personuppgifter eller andra känsliga uppgifter
Den text som skrivs till ChatGPT skickas till servrar i andra länder och hanteras på sätt som du inte har kontroll över. Det innebär att inga personuppgifter för elever eller andra känsliga uppgifter ska lämnas till ChatGPT.

### Uppmana inte minderåriga elever att skapa konto på OpenAI
Villkoren för att skapa ett konto hos OpenAI, som skapat ChatGPT, omfattar att man ska vara minst 18 år gammal. (Se [openai.com/terms][1].) Att uppmana elever yngre än 18 år att skaffa ett konto är alltså direkt olämpligt. För elever som är 18 år eller äldre behöver man fundera över vad som är lämpligt när det gäller att skaffa konton för onlinetjänster, och det är värt att undersöka om skolan har någon policy.


### Använda inte budskap från ChatGPT utan att granska dem först
Det är kanske lite tjatigt att säga det igen, men du behöver alltid granska och värdera texter från ChatGPT innan de når eleverna. I synnerhet ska du inte använda ChatGPT som en extralärare, som förklarar saker för elever utan att du som lärare ser att det som ChatGPT säger är ok. Exemplet nedan kan göra tydligt varför det är olämpligt.

> **Vad är sannolikheten att slå par med tre tärningar?**
> 
> Sannolikheten att slå par med tre tärningar är 1/6 eller ungefär 0,17. Detta eftersom det finns sex möjliga resultat på en tärning och du vill att två av dem ska vara det samma numret, medan det tredje numret kan vara vilket som helst.
> 
> **Jag förstår inte riktigt. Kan du förklara närmare hur jag ska tänka?**
> 
> Säkerställ att jag förstår din fråga korrekt, du vill veta sannolikheten att slå par med tre tärningar (där två av tärningarna visar samma nummer och den tredje är ett annat nummer) ?
> 
> För att beräkna sannolikheten måste vi veta antalet möjliga utfall som leder till det önskade resultatet, och jämföra det med det totala antalet möjliga utfall.
> 
> Det finns 6 olika nummer på en tärning (1, 2, 3, 4, 5, 6), så det finns 6 möjliga nummer som den första tärningen kan visa. För den andra tärningen måste vi också välja ett av de 6 numrena, men eftersom vi redan har valt ett nummer för den första tärningen så finns det bara 5 möjliga nummer kvar. För den tredje tärningen finns det 6 möjliga nummer kvar att välja.
> 
> Så antalet möjliga utfall som leder till det önskade resultatet (två av tärningarna visar samma nummer och den tredje är ett annat nummer) är 6 \* 5 \* 6 = 180.
> 
> Det totala antalet möjliga utfall är 6 \* 6 \* 6 = 216 (eftersom det finns 6 möjliga nummer för varje tärning).
> 
> Så sannolikheten att slå par med tre tärningar är 180/216 = 1/6 eller ungefär 0,17.

I konversationen ovan uttrycker sig ChatGPT klart och tydligt, och det den säger är *fel*. (Chansen att slå ett par är drygt 40 procent.) När man ber kan ChatGPT till och med motivera sitt svar, på ett sätt som på ytan låter trovärdigt men är inkonsekvent och innehåller felaktiga beräkningar. *Det som ChatGPT är bra på är att låta som en matematiker, inte att vara en matematiker.* Det i sig är en effekt av att ChatGPT:s bild av världen börjar och slutar med text: Den skapar text som stämmer med hur text brukar se ut – och den behöver inte nödvändigtvis vara vare sig logiskt sammanhängande eller stämma med världen som vi människor lever i.

En elev som lämnas att lära sig av ChatGPT kan råka ut för alla möjliga dumheter. I bästa fall blir eleven förvirrad av dumheterna och frågar läraren. Men det är också fullt möjligt att eleven lär sig felaktigheter, utan att du som lärare ens märker när det händer, och att det skapar svårigheter senare.

Det här exemplet rör sakfel som är förhållandevis lätta att upptäcka, men ChatGPT kan kasta ur sig mycket mer dolda misstag som kan skada eleverna på olika sätt. ChatGPT är *inte* en lärare eller instruktör.

### Tro inte på ChatGPT:s hänvisningar till forskning
Man ska inte lita på att det som ChatGPT svarar är korrekt faktamässigt, men man skulle kunna tro att en AI som läst stora delar av den text som fanns på internet 2021 kan ge förslag på forskningsartiklar att läsa – så att man får hjälp att hitta tillförlitliga källor.

ChatGPT svarar glatt på sådana frågor, men de artiklar som nämns finns ofta inte. Ett bättre alternativ för att hitta forskning är till exempel [Google Scholar][2].

Ingen av de artiklar som ChatGPT nämner nedan har gått att hitta.

> ** Jag skulle vilja lära mig mer om hur jag som lärare kan hjälpa elever som känner oro inför att hålla muntliga presentationer för klassen. Kan du ge förslag på forskningsartiklar jag kan läsa?**
> 
> Ja, jag kan ge dig några förslag på forskningsartiklar som kan hjälpa dig att lära dig mer om hur du kan hjälpa elever som känner oro inför att hålla muntliga presentationer:
> 1. "Preparing Students to Overcome Speech Anxiety: A Review of the Literature" av R. Scott Tannenbaum och Matthew J. Hertenstein. Denna artikel ger en översikt över olika metoder som har visat sig vara effektiva för att hjälpa elever att övervinna talångest.
> 2. "Self-talk interventions in the classroom: A systematic review" av J. L. McCreary, M. H. Peters, L. L. Perry. Denna artikel undersöker hur lärare kan hjälpa elever att använda positiv självprat för att öka deras självförtroende inför tal.
> 3. "Speech anxiety in the classroom: A review of the literature" av Scott Tannenbaum och Matthew J. Hertenstein. Denna artikel ger en detaljerad översikt över olika metoder som har visat sig vara effektiva för att hjälpa elever att övervinna talångest i skolmiljö.
> 
> Du kan hitta dessa artiklar via akademiska sökmotorer som Google Scholar eller JSTOR.

---- 
> ** Kan du nämna en forskningsartikel om dyslexi som faktiskt finns, tillsammans med vem som skrivit artikeln? Jag vill alltså inte att du hittar på ett namn på en artikel, utan svarar med en publicerad artikel som faktiskt finns.**
> 
> En forskningsartikel om dyslexi som faktiskt finns är "The neural basis of dyslexia: a review of recent research" skriven av F. Paulesu, E. Paulesu, A.F.F. Smith, J.D.E. Raven och L.J. Frith och publicerad i Brain: A Journal of Neurology.

[1]:	https://openai.com/terms/
[2]:	https://scholar.google.com/