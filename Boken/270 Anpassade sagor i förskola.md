# Anpassade sagor för läsvila
_Det här kapitlet är skrivet av Johan Falk. På bokens projektsida [github.com/itangalo/AI-och-skolan][1] kan du föreslå nya kapitel och förbättringar till befintliga kapitel._

I det här kapitlet visas exempel på hur chattbottar kan användas för att skapa anpassade eller på andra sätt unika sagor, att till exempel använda vid läsvila på en förskola.

---- 

## Att låta en chattbot bygga vidare på en berättelse
Om man ger en saga eller berättelse till en chattbot finns möjlighet att den kan bygga vidare på texten, och använda samma språkstil och känsla som i den ursprungliga berättelsen.

Om man lämnar en berättelse till en chattbot behöver man veta att det inte bryter mot upphovsrätt. För att vara säker på det kan man till exempel använda texter som man själv skrivit, eller berättelser som är så gamla att upphovsrätten löpt ut.

I det här kapitlet används en godnattsaga skriven av bokens huvudförfattare. Den är tillräckligt lång för att ge en rik beskrivning till chattbotten, men tillräckligt kort för att få plats i en prompt.

Tre tänkbara sätt att använda AI-skapade fortsättningar på sagor:

* Skapa nya varianter och fortsättningar på en saga, utan särskild styrning, för att göra sagan mer intressant att lyssna på.
* Skapa varianter som anknyter till något som man för tillfället arbetar aktivt med på förskolan, till exempel som årstider, känslor eller att utforska vatten.
* Låta barnen diskutera och komma överens om något de vill att sagan ska handla om.

Samtliga fall kräver att barnen är bekanta med den ursprungliga sagan, antingen genom att man läst den tillsammans eller genom att det är en saga som barnen känner sedan tidigare.

## Sagan om Huset
Den här sagan används i prompterna i det här kapitlet.

”Långt, långt borta i en annan värld finns en plats som kallas Huset. Det ligger i utkanten av en skog som aldrig tar slut, och utifrån ser det ut som en stor herrgårdsvilla: Fyra våningar högt, väggar av mörkbrunt trä med vita fönsterramar och flera skorstenar uppe på skiffertaket. Det är beläget på en kulle och en grusgång leder till Husets tre meter höga dörr. Det är mycket sällan man ser någon som går in eller ut ur Huset, men ljus i fönstren berättar att det aldrig är tomt. I Huset bor nämligen de som Tar Hand Om Saker. De har bott där så länge det har funnits saker att ta hand om, och det är väldigt, väldigt länge.

Först i Huset var Tiden. Det är hon som sköter så att sekunderna, timmarna, veckorna och tidsåldrarna kommer i rätt ordning och vid rätt tillfälle. I hennes rum, på nedervåningen, finns mängder med timglas, klockor, kalendrar och underliga almanackor på väggarna. I varsin ände av rummet finns två stora högar med pappersark prydligt staplade i travar. I den ena av högarna har papprena längst ner gulnat. Mellan de två högarna står en liten pulpet under en stor ritning över olika epoker som gått.

Tiden själv är en gammal gumma som outtröttligt tar det översta arket i den ena högen och plitar på vid den lilla pulpeten. Ibland går det fort att fylla i pappret, och ibland måste hon gå och titta på klockorna och kalendrarna som hänger uppe och sedan tänka en stund innan hon skriver klart. Till slut lägger hon noggrant pappret överst i den andra högen, varefter hon tar ett nytt ark och börjar om.

Mitt emot Tiden finns Kartmakaren. Han bor i ett jättestort rum där golvet är täckt av en världskarta. Inte en sån världskarta som bara visar jorden – den här är gjord för att visa fler världar än så. I varje hörn är kartan fastnaglad med stora spikar i ekgolvet. I taket hänger en lampa som har formen av en kompassros, och även den sitter fast med stora järnspikar. Längs de panelklädda väggarna sitter lampetter som flämtar till ibland när Kartmakaren skyndar förbi. Den enda synliga möbeln är en liten vagn som han drar med sig när han rör sig över det stora rummet. På vagnen ligger en palett, massa färgtuber, ett knippe penslar, ett antal järnspikar samt en ordentlig hammare att spika med.

Kartmakaren har små glasögon och en rock som  var helt vit innan den blev nerkladdad med färg. När han springer runt i rummet är det för att gå till en ny plats på världskartan – en som är så ny att den inte är bestämd ännu. Väl framme tar han upp lite ny färg på sin palett och sätter sig ner på knä för att måla på duken. Trots att han skyndar sig nästan hela tiden är det stora områden på kartan som fortfarande är blanka. Enda gången han inte skyndar sig är just när han målar – då han är mycket noggrann.

Sista rummet på nedervåningen är Receptionen, som utgörs av en stor disk. Det enda som står på skrivbordet är en inkorg och en utkorg, och de är alltid fyllda med meddelanden till och från olika platser i huset. Bakom disken sitter Tanten och granskar varje papper genom sina glasögon, och gör ibland små anteckningar innan hon lägger dem på rätt plats. Då och då tittar hon över glasögonkarmen på Springpojkarna, som hela tiden strömmar in och ut ur Receptionen för att lämna och hämta meddelanden. Springpojkarna är några av de få som lärt sig hitta till alla ställen i Huset, men de hinner aldrig stanna för att förklara vägen om man skulle fråga. Förutom att hålla reda på meddelanden har Tanten hand om Dörren, och de få gånger någon kommer och knackar på är det hon som öppnar.

Längst in i hallen finns två trappor, och tar man den som går nedåt kommer man till Pannrummet. Ett rött sken lyser upp de sotiga väggarna och det är alltid varmt där nere. Framför en stor kolugn står Arvid. Han har några djupa rynkor i ansiktet, brunt hår, smutsigt linne och uppvikta mörka byxor. Arvid är den enda som vet hur Pannan fungerar, och en del säger att Arvid har byggt den själv. Han håller koll på olika mätare, spakar, rattar och kranar och när det behövs skyfflar han in mer kol i eldningsugnen. Från Pannan går ledningar till alla rum i Huset, och genom dem får de den energi de behöver. Bredvid ugnsluckan står en pall där Arvid då och då sätter sig och torkar svetten ur ansiktet och dricker lite vatten.

Tar man istället trappan upp från hallen kommer man till andra våningen. Där är en lång korridor med en mörk, dovt mönstrad matta på golvet. Korridoren är kantad av dörrar, var och en med en liten mässingsplakett bredvid. Eftersom fönstret längst bort i korridoren inte ger tillräckligt med ljus sitter det små lampor över varje metallplatta så att man ska se vad det står, men ofta förstår man inte vad som står på plaketterna och många av rummen och gångarna bakom dörrarna är fortfarande outforskade. Det är också förvånansvärt sällan som Springpojkarna har ärenden till andra våningen.

Den som har flest ärenden på andra våningen är Butlern. Då och då går han fram till en av dörrarna och knackar på innan han stiger in. Han verkar känna till andra våningen bra, för han tittar mycket sällan på de små skyltarna när han väljer dörr. Ofta har han med en bricka där han bär mat gömd under silverkupor, och ibland har han en vagn med te, rostat bröd, olika ostar, och burkar med saker som citrusmarmelad, mullbärssylt, honung eller persiko- och krusbärschutney.

Frågar man Butlern vad som finns bakom dörrarna får man ett undvikande svar, men det ryktas om att folk som har arbetat i Huset förut bor där. Fortsätter man att pressa honom på svar blir han irriterad, tar upp sin klocka ur bröstfickan och säger att han måste gå vidare.

Från korridoren på andra våningen fortsätter två trappor upp. Den ena leder till Köket. När man går omkring mellan Kökets olika delar får man uppleva alla möjliga dofter från ugnar och spisar där det står pajer, grytor, sallader, bröd och fantastiska såser, men ingenstans syns någon människa till. Trots att man mellan de kakelklädda väggarna då och då kan höra slammer av kastruller och klirr av porslin är det omöjligt att se någon som faktiskt gör något. En slev man just gått förbi kan slamra till och när man vänder sig om står den i en soppgryta, fastän man kunde svära på att den hängde på väggen nyss. En del tror att det är osynliga köksarbetare som sköter matlagningen, medan andra tror att det är ett magiskt kök som lagar mat själv. Den enda som möjligtvis skulle veta är Butlern som med jämna mellanrum kommer till Köket för att hämta färdigupplagda middagar från en bänk, men han verkar inte vilja dela med sig av hemligheten om hur köket fungerar.

Tar man den andra trappan upp från korridoren på andra våningen kommer man till Biblioteket. Det är en enorm sal där bokhyllor och gångar bildar fantastiska labyrinter i flera våningar; trappor, hörn med konstiga vinklar, smala broar som går mellan, längs med och genom bokhyllorna, och mitt i alltihopa ett torg där man ser ända till bibliotekets fyra väggar. Längs med hyllkilometrarna med böcker sitter ljushållare med ett par meters mellanrum, och vid varje trappavsats står tjocka stearinljus fästade på trappstolparna. Här och var står pallar att kliva på, och i de avsnitt där bokhyllorna är väldigt höga finns stegar man kan rulla längs med hyllkanterna. På varje stege sitter en krok med en lykta man kan tända och ta med sig upp när man letar efter rätt bok.

I biblioteket lagras allt som är värt att minnas, och det är alltid några Springpojkar som kommer med meddelanden från andra ställen i Huset. Meddelandena lämnas till Bibliotekarien, som i sin bokbindarskrubb varsamt sorterar, pressar, beskär, binder in arken och till slut förser luntan med läderpärm. Därefter trycker han in några tecken i guld på bokryggen, och beger sig ut för att sätta in den på rätt plats i rätt hylla. Trots att Bibliotekarien alltid har saker att göra tar han sig tid att hjälpa till om man kommer och frågar om något, och oavsett vad man frågar efter vet han precis var han ska leta. En del säger att Bibliotekarien vet allt som har hänt i världen.

Trappan upp till Biblioteket leder vidare upp mot fjärde våningen. Det är en vindsvåning med brutet tak och bjälkar, ljust trägolv och ett stort halvcirkelformat fönster åt varje håll. I varje fönster sitter stora kikare monterade, och vid kikarna sitter fyra dvärgabröder. De har fårade ansikten och buskigt skägg som når ända ner till de knubbiga benen när de sitter ner. Bröderna heter Nord, Syd, Öst och Väst, och de ser till att allt ordnar sig. I sina kikare håller de nämligen uppsikt över allt som händer där ute, och när saker behöver rättas till signalerar de till sina medhjälpare som finns lite överallt i världen. Medhjälparna kan vara alla möjliga sorters varelser, till exempel småfolk, katter, växter eller människor. Gemensamt för dem är att de har ett stjärnformat märke någonstans på sig, men det är oftast gömt och mycket, mycket svårt att få syn på.

Om du någon gång har haft bekymmer och de har löst sig på ett oväntat sätt är det förmodligen de som har hjälpt till, antingen genom att ingripa själva eller genom att ge folk omkring dig en liten knuff åt rätt håll. Tyvärr har varje dvärg ganska stort område att bevaka, så ibland kan det dröja länge innan saker ordnar sig. Men du kan vara säker på att det ordnar sig förr eller senare, eftersom dvärgarna aldrig slutar speja.

Mitt i dvärgarnas rum, som kallas Utkiken, sitter fyra dvärgkvinnor vid var sin pulpet. När det händer något viktigt ropar Nord, Syd, Öst eller Väst till dem, och med sina guldinfattade svarta reservoarpennor skriver de ner händelserna. När så småningom pappret blivit fullt lämnas det till en Springpojke, som tar det vidare för arkivering.

I Utkiken finns också en stege som går upp genom en lucka i taket. Där, allra längst upp mellan skorstenarna, uppe bor tvillingarna Dag och Natt på en liten terrass med staket runt. De har båda ljust hår, slät hud och gröna ögon, och är väldigt lika trots att Dag är pojke och Natt är flicka. Uppe på taket står också en Maskin, som Dag och Natt turas om att arbeta vid. Den ser litegrann ut som en tramporgel, och det är den som driver fram solen och månen över himlen.

När Dag sköter Maskinen fungerar den som en vävstol. Varje dag blir det nya mönster i väven; han låter nämligen trådens färg ändras för att passa det som han hör dvärgarna berätta genom luckan i taket. På så vis växer alla möjliga motiv fram; glada och ledsna, storslagna och försynta, karga och färgsprakande. Varenda detalj på varenda väv är unik, och man kan sitta i timtal och betrakta dem.

Varje skymning kommer Fågeln seglande till taket där Dag och Natt bor. På det nästan två meter stora vingspannet kan man se hur färgerna skiftar från eldrött längst ut till vänster till djupblått och nästan svart på höger vingspets. Den slår sig ner ovanpå Maskinen, och tittar man efter kan man se solen och månen speglas i varsitt öga. Näbben, liksom det mesta av kroppen, är skimrande svart. Den har kommit för att hämta tyget som Dag vävt. Fågeln väntar tills Dag har klippt loss väven och rullat ihop den, varefter den greppar rullen i sina stora klor och flyger vidare söderut. Då är det dags för Natt att ta vid.

När Natt trampar på Maskinen fungerar den som ett musikinstrument, och också hon låter sig inspireras av dvärgarnas berättelser; med instrumentets melodier berättar hon om de bra och dåliga saker som dvärgarna ser. Fastän Natt har spelat fler nätter än man kan räkna till har hon aldrig spelat samma musik två gånger; varje natt hörs nya harmonier, melodier och takter uppe på Husets tak. Musiken går ut över världen, men den blir så småningom tunn och svår att höra. Är man långt ifrån Huset är enda sättet att blunda, och när bruset inuti huvudet tystnat framträder bilder av det som musiken berättar.”

## Ostyrd saga
Exemplen nedan visar hur berättelser kan bli om innehållet inte styrs åt något särskilt håll.

> _Exempel från ChatGPT (GPT-4, 20 juli)_
> **Jag:** Nedan är en godnattsaga som jag skrivit. Kan du hitta på ett nytt kapitel, som passar någonstans inne i sagan?
> [Sagan om Huset]
> **Chattbot:** Kapitel: Trädgårdsmästaren
> Mellan husets enorma byggnad och den oändliga skogen finns ett utrymme som kallas Trädgården. Den är en magisk plats, full av en mängd olika växter, träd och blommor från alla delar av världen. En brokig blandning av färger, dofter och ljud fyller luften här, och det är nästan omöjligt att inte bli betagen av den skönhet som trädgården utstrålar.
> Trädgårdsmästaren är den som tar hand om denna otroliga plats. Hans namn är Eldrid, och han är en lång, mager man med gröna ögon och långt, grått hår som ofta hålls tillbaka av en enkel läderrem. Han bär alltid ett par slitna jeans och en fläckig tröja, och på fötterna har han ett par stadiga kängor som sett många år i trädgården. Eldrid är alltid upptagen med att plantera nya frön, vattna plantorna eller beskära träd och buskar.
> Trädgården är inte bara vacker; den spelar också en viktig roll i Husets funktion. Växterna i trädgården hjälper till att balansera energin i Huset, och många av dem har också medicinska egenskaper. Eldrid känner till varje växt och dess användning, och han är också ansvarig för att samla in örter och blommor som behövs i Husets olika rum.
> Mitt i trädgården finns en stor damm fylld med glittrande fiskar och omgiven av frodiga vattenväxter. Dammen är trädgårdens hjärta, och vattnet härifrån används för att vattna alla växter i trädgården. Eldrid brukar säga att vattnet från dammen är magiskt, och att det är därför växterna i trädgården växer så otroligt bra.
> Eldrid brukar ofta sitta vid dammen efter en lång dags arbete, och bara lyssna på vattnets kluckande och trädgårdens mjuka sus. Han säger att trädgården pratar med honom, och han lyssnar noggrant för att förstå vad den vill säga. Det är så han vet vilka växter som behöver mer omsorg, eller var han ska plantera nästa frö. Trädgården, säger han, är lika levande som någon annan i Huset, och lika viktig för att allt ska fungera som det ska.
> Oavsett om du bara passerar genom trädgården på väg till ett annat rum, eller om du stannar för att beundra dess skönhet, är det svårt att inte känna lugnet och harmonin som Eldrid och hans trädgård skapar. Och kanske, om du lyssnar noga, kan du också höra trädgården prata med dig.

---- 

> _Exempel från ChatGPT (GPT-4, 20 juli)_
> **Jag:** Nedan är en godnattsaga som jag skrivit. Kan du hitta på ett nytt kapitel, som passar någonstans inne i sagan?
> [Sagan om Huset]
> **Chattbot:** ...en svår uppgift framför dig, kanske något som verkat omöjligt, men så plötsligt löser det sig på ett oförklarligt sätt, då kan det ha varit en av dessa medhjälpare som hjälpt till i det tysta. Ingen vet exakt hur bröderna väljer vilka som ska bli deras medhjälpare, men många tror att det handlar om ett stort hjärta och en stark vilja att hjälpa andra.
> I ett hörn av vinden finns en gammal ekkista med mängder av små lådor, där varje låda innehåller ett antal brevduvor. Varje dag väljer bröderna ut några duvor, knyter ett meddelande runt benet på var och en och skickar dem iväg för att leverera sina viktiga budskap till medhjälparna.
> På vinden finns också en stor svart tavla. Med krita skriver bröderna upp allt som de ser genom sina kikare - allt som behöver ordnas och rättas till. Det är en konstant ström av information, men bröderna är outtröttliga och skriver aldrig fel.
> På denna vind, på denna kulle, i detta Hus, arbetar dessa figurer, de som Tar Hand Om Saker, tillsammans för att hålla ordning på världen och alla dess invånare. Detta Hus, denna värld, och alla världar, stora som små, kan bara existera genom deras hängivna arbete och samarbete. Ingenstans kan man hitta en mer engagerad, hängiven, och mystisk samling personligheter än i Huset.
> Och trots allt detta, trots all denna aktivitet och alla dessa unika karaktärer, är det få som vet om Husets existens. Men det spelar ingen roll, för de som bor där gör sitt arbete utan att vänta sig beröm eller tack. De gör det eftersom det är deras uppgift, deras syfte, och kanske viktigast av allt - de gör det eftersom de älskar sitt arbete. För dem finns inget viktigare än att se till att allt i världen fungerar som det ska, att alla små och stora saker kommer på plats och att alla får den hjälp de behöver när de behöver det. Så om du någon gång märker att något plötsligt ordnar sig på ett oförklarligt sätt, tänk då på Husets invånare och deras oupphörliga arbete för att göra världen till en bättre plats.

## Sagor med specifika teman
Exemplen nedan visar hur berättelser kan bli om man själv väljer tema.

> _Exempel från ChatGPT (GPT-4, 20 juli)_
> **Jag:** Nedan är en godnattsaga som jag skrivit. Kan du hitta på ett nytt kapitel, som passar någonstans inne i sagan? Kapitlet ska passa för barn på förskola som håller på att lära sig om årstider.
> [Sagan om Huset]
> **Chattbot:** Kapitel: Årstidernas Väktare
> Mellan Biblioteket och Vinden, i en dold trappa bakom en hemlig dörr, finns ett unikt rum. Ett rum som inte är som de andra rummen i Huset. Denna dörr är märkt "Årstidernas Väktare", och bara de som känner till Huset i detalj vet om denna dörr.
> Inne i rummet bor fyra varelser, Vår, Sommar, Höst och Vinter, som ser till att årstiderna förändras på rätt sätt och i rätt tid. Varje varelse har sin del av rummet, formad efter deras specifika årstid. På våren ser man blommande ängar och fjärilar som fladdrar omkring. På sommaren är det soligt och ljummet, med en känsla av sand mellan tårna och ljudet av vågskvalp. På hösten finns en mjuk, rödgul matta av fallna löv och doften av fuktig jord. Och på vintern ser man frostnupna fönster och känslan av krispig kyla och mjuk, nyfallen snö.
> Väktarna är verkligen speciella. Vår är en lekfull faun, med hår av knoppar och knoppande blommor. Hon hoppar och skuttar omkring i sin del av rummet, alltid redo att väcka naturen ur dess vintersömn. Sommar är en hög och stark trädman, hans hud av bast och löv som skimrar i solen, han sträcker ut sina armar och sprider värme och liv. Höst är en vacker älva klädd i alla jordens höstfärger, från röd till gul till brun. Hon rör sig graciöst genom sitt område, förbereder världen för vintervila. Vinter är en stor isbjörn, hans päls glittrar som snö under månskenet, hans andedräkt fryser allt i sin väg.
> Årstidernas Väktare spenderar sitt år i väntan på deras tid att agera. De spelar spel, berättar historier och tar hand om sitt lilla område. När det är dags för deras årstid att börja, skickar de ut en signal genom Huset. Då vaknar de av sina medhjälpare runt om i världen för att sprida årstidens förändringar.
> Väktarna har också viktiga uppgifter inne i Huset. Varje årstid hjälper till med olika saker, beroende på vad deras specifika tid på året innebär. Vår hjälper Tiden att rengöra och organisera efter vinterns sömn. Sommar hjälper Kartmakaren att måla de nya platserna som uppkommer genom tillväxt och blomning. Höst hjälper Bibliotekarien att sortera och arkivera minnena från det livfulla året. Och Vinter hjälper Arvid i Pannrummet att hålla värmen och ljuset brinnande under de kalla och mörka månaderna.
> Men viktigast av allt, de hjälper barnen att förstå årstidernas magi och skönhet. Deras arbete speglar sig i naturens ständiga förändring, från de första knopparna på träden på våren till den frostiga kylan på vintern. Det är genom deras arbete som vi kan uppskatta och förstå den ständiga cykeln av liv och förändring. Och det är just denna förståelse som de hoppas att barnen kommer att bära med sig genom hela livet.

---- 

> _Exempel från ChatGPT (GPT-4, 20 juli)_
> **Jag:** Nedan är en godnattsaga som jag skrivit. Kan du hitta på ett nytt kapitel, som passar någonstans inne i sagan? Kapitlet ska passa för barn på förskola som tränar på att sätta ord på känslor.
> [Sagan om Huset]
> **Chattbot:** Kapitel: "Dagboken"
> I en dold vrå på andra våningen, bortom korridorens mörkaste hörn och bakom en av de talrika, till synes hemlighetsfulla dörrarna, hittar vi ett rum som lyser av ett mjukt, varmt ljus. Plaketten bredvid dörren bär märket av ett öppet böcker med en fjäderpenna, men det är svårt att avkoda vad det kan innebära. Det enda ljudet som kan höras därifrån är en kontinuerlig, mjuk skrapning, som om någon ständigt skriver.
> När dörren till detta rum öppnas uppenbarar sig en känsla av mys och tröst. Det är Dagbokens rum. Dagboken är en äldre, godmodig herre med ett skägg som är lika bläcksvart som sidorna han skriver på. Han sitter alltid vid ett gammalt skrivbord, klädd i en mörk, flätad rock och har ett par stora glasögon som förstorar hans glittrande ögon. Hans skrivbord är belamrat med pergamentark, bläckhorn, och en mängd fjäderpennor i olika storlekar. Högst upp på en hylla bredvid honom står en rad tjocka, bundna böcker – alla dagböcker han skrivit genom åren.
> Dagboken skriver ner de känslor och tankar som de andra i Huset känner. Han tar sig an denna uppgift med stor omsorg och vördnad, för han vet hur viktigt det är att erkänna och förstå sina känslor. Varje dag får han besök av Springpojkarna, som kommer med meddelanden från resten av Huset om hur de mår, vad de tänker och hur de känner. Dagboken lyssnar, nickar, och skriver sedan ner varje ord noggrant och tålmodigt. Han ger varje känsla ett uttryck, sätter ord på det som kan vara svårt att förstå och hjälper till att göra känslorna synliga och begripliga.
> Varje gång någon i Huset är ledsen, rädd, arg, glad, eller kanske bara förvirrad, vet Dagboken hur de känner. Och genom att skriva ner det hjälper han dem att förstå sina känslor bättre. Han lär dem att det är okej att känna, och att det är normalt att ha alla slags känslor. Dagboken är alltid där, skriver alltid och hjälper alla att förstå sig själva lite bättre.
> Efter att ha skrivit en sida ger Dagboken sig själv en paus och dricker lite te från en liten tekanna. Han tittar ut genom fönstret mot stjärnhimlen och njuter av tystnaden. Han vet att snart kommer det att knacka på dörren igen, och en Springpojke kommer att leverera ytterligare ett meddelande. Och Dagboken kommer att vara där, redo att skriva ner och hjälpa till att förstå.

[1]:	https://github.com/Itangalo/AI-och-skolan