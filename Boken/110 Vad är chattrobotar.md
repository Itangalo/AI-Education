# Vad är chattrobotar?
Den 30 november 2022 lanserade det USA-baserade företaget OpenAI tjänsten ChatGPT. Den tog världen med storm, och ett halvår senare orsakar den fortfarande nyhetsinslag i riksmedia så gott som varje dag.

Det som fortfarande förbluffar många med ChatGPT (mig själv inräknat) är dess förmåga att föra en konversation på ett övertygande mänskligt sätt. I kombination med kunskaper inom vitt skilda områden gör det ChatGPT och många andra chattrobotar till ett otroligt fascinerande och mångsidigt verktyg.

Låt oss titta på en konversation med ChatGPT, för att ge exempel på både dess språkliga och faktamässiga förmågor.

> _Exempel från ChatGPT (GPT-4 12 maj 2023)._
> **Jag:** Nu är tiden mellan hägg och syren. Vad tänker du om det?
> **Chattrobot:** Som en AI har jag ingen personlig uppfattning eller känslor, men jag förstår vad du säger. "Tiden mellan hägg och syren" är ett vanligt svenskt uttryck som beskriver en kort period på våren när häggen blommar följt av syrenens blomning. Det är ofta en tid av återfödelse och skönhet när naturen kommer till liv igen efter vintern. Denna period är också känt för att vara mycket kort, vilket kan vara en metafor för hur snabbt livets vackra ögonblick kan passera.
> **Jag:** Om du skulle ge dig på att beskriva känslan av att vara ute i gräset, i halvskugga under pilträden, medan barnen springer omkring – hur skulle det låta?
> **Chattrobot:** Naturligtvis, även om jag som en AI inte har någon personlig erfarenhet eller känslor, kan jag använda den information jag har för att skapa en beskrivning baserad på det du har angivit:
> Du sitter på en mjuk, grön matta av färskt, frodigt gräs som fjädrar under dig. Lätta skuggor från pilträden dansar runt dig, ett levande virrvarr av ljus och mörker, och solstrålar sipprar igenom lövverket, vilket skapar ett skimrande spektrum av gröna toner.
> Luften är fylld med ljuden av barnens glada skratt som ekar mellan träden, fötter som trampar på gräs och löv, och sporadiska utrop av glädje. Deras energi är smittsam, och du kan inte låta bli att le när du ser dem springa fritt, oförskräckta av världen omkring dem.
> Ett svagt bris rör vid ditt ansikte, bär med sig den färska, jordiga doften av gräs och en svag underton av syren och hägg, påminnelser om våren. Det är en doft av liv, av uppvaknande, av en ny början.
> Din plats i gräset, under pilträden, blir en oas av lugn och frid mitt i barnens livliga lek. Det är en stund av njutning, en påminnelse om naturens enkelhet, och glädjen av att vara närvarande i nuet.
> **Jag:** Är det här en bra tid på året för att sätta potatis?
> **Chattrobot:** Ja, det är en bra tid att sätta potatis. Traditionellt sett är våren den bästa tiden för att sätta potatis, vanligtvis mellan april och maj i många tempererade regioner, inklusive stora delar av Sverige. Det viktigaste är att frosten ska ha passerat eftersom potatisplantorna är känsliga för frostskador.
> Potatisen börjar gro när marktemperaturen når cirka 7-10 grader Celsius. Innan potatisen planteras kan det vara en bra idé att förgro dem inomhus i ljus och sval miljö. Detta innebär att du låter dem börja skjuta skott innan de planteras i marken.
> Kom också ihåg att potatisen föredrar väldränerad, lätt sur jord och bör placeras med 30-40 cm mellan varje planta, och med cirka 10 cm djup.
> Alltid kontrollera de specifika råden för din region och den specifika potatissorten du tänker plantera, eftersom det kan finnas variationer.

## AI, chattrobotar och ChatGPT
ChatGPT är ett av flera sätt att använda chattrobotar, och det är värt att försöka hålla isär begreppen för att ChatGPT inte ska bli synonymt med vare sig chattrobotar eller AI.

* **AI, artificiell intelligens**, är ett brett begrepp som vanligtvis används för att beskriva maskiner som i något avseende försöker efterlikna mänsklig intelligens, och omfattar ofta också att maskinen lär sig saker och inte bara agerar enligt inprogrammerade regler. Exempel på användningsområden är självkörande bilar, autokorrigering av text på telefonen och ansiktsigenkänning.
* **Generativ AI** är en typ av AI som utifrån att ha tränats på massor av exempel kan skapa nytt material. Exempel är Midjourney (bild) och OpenAI:s GPT (text) och AlphaCode (kod).
* **En AI-modell** är motorn bakom det som en AI gör. Exempel är GPT-3.5, GPT-4 och PaLM 2.
* **Chattrobotar** är generativ AI som (huvudsakligen) arbetar med text och dessutom är skapade för att föra dialoger. Exempel är GPT-4, PaLM 2 och Claude.
* **ChatGPT** är en produkt från företaget OpenAI. Den består huvudsakligen av en webbsida där du kan chatta med några av deras AI-modeller (som är chattrobotar).

I skrivande stund är det förhållandevis tydligt att den chattrobot som har fått störst genomslag och har bredast kompetens är GPT-4, som lanserades i mars 2023 och (liksom GPT-3.5) går att nå genom tjänsten ChatGPT. Men en rad andra chattrobotar dykt upp, både kommersiella och öppna, liksom massor av verktyg som använder AI-modeller i bakgrunden för att kunna göra mer komplexa eller specialiserade saker. Det betyder att andra chattrobotar eller AI-verktyg mycket väl kan vara bättre på vissa typer av uppgifter, och det kan också hända att nya modeller inom en snar framtid tar över ledarplatsen från GPT-4.

I den här boken används termen _chattrobot_ om det inte någon specifik AI-modell eller produkt avses. Där konversationer med chattrobotar skrivs ut markeras vilken AI-modell det rör sig om (inklusive datum för senaste uppdateringen för modellen alternativt datum för konversationen, för att kunna se när exempel blivit utdaderade).

## Testa själv!
Det finns inget bättre sätt att lära sig om chattrobotar än att själv testa att använda en. Om du ännu inte testat att använda en chattrobot, lägg i från dig boken och hitta en.

* På [perplexity.ai][1] kan du utan att skapa något konto testa en chattrobot som kombinerar GPT-3.5, GPT-4 och sökmotorer. Det här är förmodligen det enklaste och kraftfullaste sättet att komma igång.
* På [chat.lmsys.org][2] kan du testa ett antal öppna AI-modeller, också utan att behöva skapa något konto. Den mest kraftfulla AI-modellen bland de tillgängliga är förvald (för närvarande ”vicuna-13b”), så du kan bara bläddra ner och börja skriva.
* På [open-assistant.io][3] kan du skapa ett (gratis) konto med ett par klick, inklusive att godkänna användarvillkor, och börja använda den öppna AI-modellen Open Assistant.
* På [chat.openai.com][4] kan du skaffa ett (gratis) konto för ChatGPT, som du kan börja använda efter att du bekräftat din e-postadress genom ett mail som du får.

Är du fortfarande här? Gå och testa en chattrobot! Till exempel perplexity.ai, där det bara är att börja skriva. En bra första konversation kan vara att fråga om något som du jobbar med och skulle vilja höra någon annans tankar.

> _Exempel från perplexity.ai (GPT-3.5 plus sökmotor). Hänvisningar till Wikipedia, studocu, Umeå universitet och YouTube är inte med._
> **Jag:** Vad är ett bra sätt att förklara kemisk jämvikt för mina årskurs 2:or på gymnasiet?
> **Chattrobot:** Kemisk jämvikt är ett viktigt koncept inom kemi som kan vara svårt att förklara för årskurs 2:or på gymnasiet. Här är några tips och idéer från sökresultaten som kan hjälpa till att förklara kemisk jämvikt på ett enkelt sätt:
> 1. Förklara att kemisk jämvikt uppstår när en kemisk reaktion sker med samma hastighet i båda riktningarna, vilket innebär att koncentrationen av reaktanter och produkter är konstant.
> 2. Använd en analogi för att förklara jämvikt. Till exempel kan du jämföra det med en balans där två personer står på varsin sida och balansen är i jämvikt när de har samma vikt.
> 3. Visa eleverna en demonstration av kemisk jämvikt, till exempel genom att använda osynligt bläck som ändrar färg när det utsätts för syre eller värme.
> 4. Förklara vad som händer vid en kemisk reaktion och hur det påverkar jämvikten. Till exempel kan du visa hur en reaktion mellan kväve och väte bildar ammoniak, och hur jämvikten uppnås när hastigheten av bildandet av ammoniak är lika stor som dess dekomposition.
> 5. Använd interaktiva verktyg som simuleringar eller spel för att hjälpa eleverna att visualisera kemisk jämvikt på ett mer engagerande sätt.
> 6. Förklara begreppen jämviktskvot och jämviktskonstant, som är viktiga för att förstå kemisk jämvikt.
> 7. Använd exempel från vardagen för att visa hur kemisk jämvikt fungerar. Till exempel kan du visa hur buffertsystem i åkerjord kan motstå försurningen, vilket beror på förskjutningar av heterogena jämvikter.

---- 

> _Exempel från chat.lmsys.org (vicuna-13b)._
> **Jag:** Vad är viktigt att tänka på när man undervisar i hem- och konsumentkunskap?
> **Chattrobot:** När man undervisar i hem- och konsumentkunskap finns det flera saker som är viktiga att tänka på för att säkerställa att eleverna får en effektiv utbildning. Här är några förslag:
> 1. Anpassa lärande till elevernas behov och intressen: Eleverna har olika behov och intressen, så det är viktigt att anpassa lärande till deras individuella behov. Gör det till en aktivitet där eleverna kan delta och engageras på ett personligt sätt.
> 2. Måla upp realistiska situationer: Lära eleverna om realistiska situationer som de kan stöta på i sin vardagliga livet. Det kan vara att lära dem om att köpa en bil, att sköta sin hälsa, eller att hantera sin konsumtion.
> 3. Utvärdera och bedöma källor: Utvärdera och bedöma källorna som eleverna använder när de ska ta beslut om att köpa eller beställa en produkt eller tjänst. Det kan innefatta att de ska undersöka produktens kvalitet, pris, och om det finns alternativ som är bättre.
> 4. Skapa engagemang: Skapa engagemang och aktivitet bland eleverna genom att fråga dem om deras egna erfarenheter och idéer. Låt dem delta i diskussioner och samarbete med andra elever.
> 5. Förmedla användbara fakta: Förmedla användbara fakta och information om produkter och tjänster som eleverna kan använda i sitt vardagliga liv. Ge dem tillgång till information som kan hjälpa dem att göra välgrundade beslut.
> 6. Förbereda eleverna för framtiden: Förbereda eleverna för framtiden genom att låta dem undersöka olika karriärmöjligheter och befattningar inom branscherna som de tänker sig att arbeta i.
> 7. Gör det
> **Jag:** Fortsätt
> **Chattrobot:** roligt: Gör undervisningen roligt och anpassad till elevernas interessen. Försöka använda olika metoder som lekar, skämt, och övningar för att hålla eleverna engagerade och intresserade. Gör det lätt att förstå och kom tillrätta med svåra koncept genom att använda enkla och begripliga uttryck och exempel.
> 8. Gör det till en aktivitet: Låt undervisningen vara en aktivitet där eleverna kan delta och engageras på ett personligt sätt. Gör det till en tävling eller en utmaning där eleverna kan vinna priser eller belöningar för att de gjort ett bra jobb.
> 9. Ge dem feedback: Ge eleverna feedback på deras arbete och hjälp dem att förstå vad de gjort rätt och fel och hur de kan förbättra sig. Gör det till en positiv aktivitet och låt dem veta att de gjort bra ifrån sig.
> 10. Låt dem delta i beslut: Låt eleverna delta i beslut som görver deras lärande relevant och kommersiellt. Gör det till en aktivitet där eleverna kan försöka sätta igång sin egen företagsamhet eller starta en egen organisation.
> 11. Genom att använda dessa tips kan du säkerställa att eleverna får en effektiv och rolig utbildning i hem- och konsumentkunskap.

---- 

> _Exempel från Open Assistant (oasst-sft-6-llama-30b). (Försök till konversation på svenska gav nonsens.)_
> **Jag:** Can you give me three suggestions on what to do at the pre-school tomorrow afternoon? There are 15 children (3–5 years old) and 3 adults. We want to be outside.
> **Chattrobot:** Sure, here are three activities that can work well for a group of preschoolers aged 3-5:
> Bubble Blowing Contest - Fill up a container with bubbles (be sure to use non-toxic soap) and let the kids take turns blowing as many bubbles as they can in one breath. Set some rules such as no running or jumping and offer prizes for biggest, smallest or most colorful bubbles!
> Obstacle Course - Set up an obstacle course using chairs or cones. Include simple activities like hopping, skipping or crawling through tunnels. Divide into teams and have them race each other while completing all tasks correctly!
> Scavenger Hunt - Make a list of items for the students to find in your outdoor space such as leaves, sticks, feathers etc. Let the groups search alone but remind that everyone must return together when found so not to wander off too far from the group. When finished, have the students sort their treasures by shape or texture! Have fun!

---- 

> _Exempel från ChatGPT (GPT-4 12 maj 2023)._
> **Jag:** Jag är rektor på en grundskola och känner att våra APT-träffar lätt blir utdragna och ointressanta. Kan du ge mig några tips?
> **Chattrobot:** Självklart, jag skulle gärna ge några råd om hur du kan göra dina arbetsplatsträffar (APT) mer effektiva och engagerande.
> 1. **Tydlig dagordning**: Innan varje APT, skicka ut en dagordning till alla deltagare. Detta bör inkludera vilka ämnen som kommer att diskuteras, vem som kommer att presentera vad, samt hur mycket tid som är tilldelad varje punkt. En dagordning hjälper alla att förstå vad mötet kommer att innehålla och vad som förväntas av dem.
> 2. **Tidsbegränsningar**: Sätt upp tydliga tidsramar för varje ämne på dagordningen och håll er till dem. Om ett ämne behöver mer tid, överväg att schemalägga ett separat möte för att diskutera det i mer detalj.
> 3. **Aktivt deltagande**: Uppmuntra alla att delta aktivt i diskussionerna. Detta kan göras genom att införa rundor där varje person har chansen att prata, eller genom att använda tekniker som grupparbete eller brainstorming.
> 4. **Effektiva presentationer**: Om någon ska presentera något under APT, se till att de är väl förberedda och att deras presentation är relevant och intressant. Presentationen bör vara kort och koncis, med tydliga punkter och slutsatser.
> 5. **Effektiv kommunikation**: Säkerställa att alla förstår vad som diskuteras och att all information kommuniceras effektivt. Använd tydligt och enkelt språk, och undvik jargong och tekniska termer så mycket som möjligt.
> 6. **Positiv atmosfär**: Skapa en positiv och stödjande atmosfär där alla känner sig bekväma att uttrycka sina åsikter och idéer. Detta kan inkludera att uppmuntra till feedback, att tacka folk för deras bidrag, och att hålla mötet i en avslappnad och vänlig miljö.
> 7. **Follow-up**: Efter varje APT, skicka ut en sammanfattning av vad som diskuterades, vad som beslutades, och vilka åtgärder som behöver tas. Detta hjälper alla att hålla sig på samma sida och att hålla reda på vad som behöver göras nästa.
> 8. **Utvärdering och feedback**: Uppmuntra till feedback om APT och ta emot den konstruktivt. Detta kan hjälpa dig att förstå vad som fungerar bra och vad som kan förbättras.
> Hoppas dessa råd hjälper dig att göra dina APT mer effektiva och intressanta. Lycka till!

## Hur fungerar chattrobotar?
”Det är omöjligt att skilja tillräckligt avancerad teknologi från magi.”

Citatet kommer från Arthur C. Clarke, förmodligen mest känd för boken _År 2001 – ett rymdäventyr_, och kan beskriva känslan en del får när de för första gången ser en dator konversera som en människa. _Hur går det till?_

Det visar sig, föga förvånande, att det inte är magi utan just avancerad teknik. (Även om det också visar sig vara så pass svårt att förstå den faktiska processen att det nästan lika gärna kunde varit magi – mer om det i del 3.)

Chattrobotar är som tidigare nämnts så kallade generativa AI, närmare bestämt en sort som kallas _stora språkmodeller_ eller LLM, _large language models_. Grovt sammanfattat så har sådana modeller tränats på massiva mängder text, genom att gissa nästa ord i meningar. Modellen innehåller miljarder av så kallade parametrar, som förenklat motsvarar kopplingar mellan neuroner i biologiska hjärnor, och styr hur modellen gissar nästa ord. De parametrarna ändras medan AI-modellen tränas, så att dess gissning på nästa ord stämmer bättre och bättre med hur texterna faktiskt ser ut.

Resultatet blir en AI-modell som kan skapa naturlig text. Den har sedan fått ytterligare ett lager med träning, där människor (eller andra AI-modeller) ger återkoppling på vad som exempelvis är en trevlig ton, hjälpsamma svar, kränkande, olämpligt eller tydligt. Om allt detta görs på rätt sätt leder det i slutändan fram till en AI-modell som man kan föra en naturlig dialog med, om det mesta mellan himmel och jord.

När modellerna som ChatGPT använder tränades, användes stora delar av den text som fanns på internet fram till september 2021 i kombination med gigantiska mängder datorkraft. Sedan dess har flera sätt att effektivisera träning av språkmodeller utforskats, vilket inte har gett riktigt lika kraftfulla modeller men har å andra sidan kostat så lite som 30 dollar (medan GPT-4 uppskattats ha kostat omkring hundra miljoner dollar att träna).[^1] Att använda de färdiga modeller kräver mycket mindre datorkraft än att träna upp dem, och det finns nu språkmodeller som kan köras på en persondator.

I grund och botten är språkmodeller tränade på att skapa meningar som på ett abstrakt sätt ”stämmer med” hur texter de tränats på ser ut. Det är fascinerande att en modell genom detta lär sig stavning, grammatik och meningsbyggnad – och närmast otroligt att den dessutom lär sig översätta texter, använda komplicerade begrepp på ett (ofta) konsekvent och korrekt sätt, och även i viss mån föra resonemang.

Inte desto mindre är det viktigt att komma ihåg att chattrobotar i första hand är gjorda för att skapa text som låter bra – inte att säga saker som är sanna. Mer om det i nästa kapitel.

# Vanliga misstag med chattrobotar
Som med alla andra verktyg är det värt att använda chattrobotar med omdöme. Här är sju frågor som är bra att ställa sig för att undvika misstag som är förhållandevis vanliga vid användning av chattrobotar.

## Finns det språkfel?
När ChatGPT och GPT-3.5 lanserades var det ganska vanligt med stavfel och språkfel när man chattade på svenska. Med GPT-4 är det ovanligt med stavfel på svenska, och extremt ovanligt på engelska, men de förekommer fortfarande. (Inte minst om man ber chattroboten skriva med stora bokstäver, visar det sig.) Även för andra chattrobotar är språkfel mer eller mindre vanliga.

Stavfel eller felaktig användning av en/ett är ofta inte problem i praktiken, men är ändå värda att försöka slippa.

## Finns det faktafel?
Stora språkmodeller är tränade för att skapa meningar som låter naturliga, vilket förvånansvärt ofta också betyder att budskap stämmer med hur vi människor uppfattar världen. Men chattrobotar låter sig inte hindras av brist på sakkunskap, utan levererar gärna snygga meningar även där substans saknas.

Nedan följer ett exempel som kanske är särskilt belysande.

> Exempel från ChatGPT (GPT-3.5, 12 maj 2023)
> **Jag:** Jag vill lära mig mer om vanliga inlärningssvårigheter i matematik på mellanstadiet. Kan du ge mig förslag på en forskningsartikel att läsa?
> **Chattrobot:** Absolut! Här är en forskningsartikel som du kan läsa för att få mer information om vanliga inlärningssvårigheter i matematik på mellanstadiet:
> Artikel: "Understanding Mathematics Learning Difficulties: A Comprehensive Examination of Children's Difficulties in Learning Mathematics" (Förståelse av matematikinlärningssvårigheter: En omfattande undersökning av barns svårigheter att lära sig matematik)
> Författare: Ann Dowker, Camilla Gilmore, Chris C. C. Lewis, och Jo-Anne LeFevre
> Publikation: Developmental Psychology (En tidskrift inom utvecklingspsykologi)
> År: 2016
> Artikeln undersöker olika aspekter av matematikinlärningssvårigheter hos barn i åldrarna 7-11 år. Forskarna granskar de underliggande orsakerna till dessa svårigheter och föreslår strategier för att hjälpa elever att övervinna dem. Artikeln ger en bred översikt över forskning inom området och diskuterar faktorer som arbetsminne, visuospatiala förmågor och matematiskt språk som kan påverka elevers inlärning av matematik.
> Du kan hitta artikeln på följande länk: [https://www.ncbi.nlm.nih.gov/pmc/articles/PMC5260818/]()
> Kom ihåg att vissa forskningsartiklar kan vara betalda eller kräva prenumeration för fullständig tillgång. Om du inte har tillgång till artikeln kan du prova att söka efter dess titel i en sökmotor för att hitta eventuella öppna versioner eller sammanfattningar.
> Lycka till med din forskningsläsning!

Tipset från chattroboten ovan är tydligt och förtroendeingivande, och värre än meningslöst – artikeln som nämns finns inte. (Länken leder till en artikel med titel ”Neuroinflammation Induces Neurodegeneration” och det finns inga träffar på nätet som matchar den artikelrubrik som chattroboten nämner.)

Den som faktiskt försöker läsa artikeln som chattroboten föreslår märker förstås rätt snart att den inte finns, men många faktafel är av karaktären att det inte märks direkt att de är fel – och den som inte är insatt i ämnet har då mycket liten chans att upptäcka att det som chattroboten säger faktiskt inte stämmer. Hade jag till exempel bett chattroboten att sammanfatta de viktigaste som forskning säger om inlärningssvårigheter i matematik på mellanstadiet hade jag fått en prydlig text tillbaka, utan chans att veta om den stämmer eller inte med mindre än att jag själv redan har (eller skaffar mig) god koll på det jag frågar om. Det leder inte bara till att jag riskerar att inte lära mig det jag vill, utan att också lära mig något galet och _tro_ att jag har koll.

Det är lätt att föreställa sig att elever kan gå i samma fälla om de lämnas att själva lära sig om det ena eller andra med hjälp av chattrobotar – i alla fall om chattrobotarna bara förlitar sig på språkmodeller, och inte exempelvis kontrollerar budskap mot tillförlitliga källor. (Det kan tilläggas att GPT-4 ger ett betydligt bättre svar än GPT-3.5 på frågan ovan, där den meddelar att den inte har ”direkt åtkomst till specifika forskningsartiklar eller databaser, och kan inte rekommendera en specifik artikel för dig att läsa”.)

## Finns det skeva perspektiv eller skeva värderingar?
De flesta chattrobotar har tränats på text från internet, vilket betyder att de också har potential att uttrycka sexism, rasism, extremism och många andra olämpliga värderingar som finns att hitta på nätet. I stor utsträckning förhindras det av ett sista steg i träningen av AI-modeller kallad _reinforcement learning from human feedback_ eller RLHF, vilket kan ses som människor lär chattrobotar hyfs. Resultatet är dock inte felfritt och kan både resultera i att budskap som man försökt träna bort ändå syns ibland och – en knepigare nöt att knäcka – olämpligheter som man inte aktivt försökt träna bort fortfarande finns kvar. Ett extremt exempel på det senare är att den talibanska regimen i Afghanistan troligtvis anser att hyfsträning lämnar stora luckor, eftersom de inte omfattar en (enligt dem) korrekt syn på kvinnor. I andra kulturer kan man tänka sig mer subtila luckor, som kan gå under radarn för de flesta men till exempel kan innehålla budskap som minoritetsgrupper finner direkt kränkande.

Men hyfsträning kan också skapa svårigheter i sig. Människor i Sverige kan tycka att hyfsträning gjord efter USA-standarder ger en lite konstig bild när det gäller syn på abort eller användning av cannabis[^2]. En studie på en rad olika chattrobotar visar att modeller som genomgått hyfsträning, kanske inte helt överraskande, oproportionellt mycket avspeglar åsikter det som i USA kännetecknas av liberala, välutbildade och välbeställda människor.[^3] Det finns med andra ord anledning att fundera över om budskap från chattrobotar under ytan har med sig värderingar eller en världssyn som inte stämmer med vad vi vill (och ska) förmedla i skolan.

Det finns chattrobotar som inte har genomgått hyfsträning, och alltså kan slänga ur sig budskap utan tanke på om de är oartiga, kränkande eller direkt skadliga. Sådana modeller kräver i regel mer expertis för att hitta och använda, och spelar därför en mindre roll i skolan.

## Är jag på väg att skicka känsliga uppgifter?
I april 2023 visade det sig att anställda på Samsung hade råkat skicka känslig data till ChatGPT – i två fall för att förbättra kod, i ett tredje var det mötesanteckningar som delades.[^4] Det finns förmodligen många fler företag och organisationer som skickat information till chattrobotar utan att fundera över om det är data som får delas.

Man kan utgå från att chattrobotar är molntjänster med servrar utanför EU, och att all information som skickas både bearbetas och sparas. Man ska därför inte skicka personuppgifter eller andra känsliga uppgifter.

## Är det här oreflekterad avlastning?
En särskilt knivig fråga med verktyg som elever själva använder handlar om _oreflekterad avlastning_. Saker som miniräknare, ordböcker och ordlistor, formelblad, rättstavningsprogram, uppläsningsprogram – och chattrobotar – kan vara fantastiska verktyg för att kunna arbeta smidigare och fokusera på det som är undervisningens egentliga innehåll. De gör det möjligt att slippa fastna i saker som kan stjäla värdefull tankekraft – tankekraft för att bearbeta och lära sig nya saker.

Problemet är om det som verktyget gör helt eller delvis gör saker som eleven behöver träna på. Att alltid ha miniräknare till hands gör att elever i mindre utsträckning räknar i huvudet eller på papper, och då kommer de att bli sämre på det. Att skriva på tangentbord ger mindre träning i att skriva för hand. Att lyssna på text ger mindre träning i traditionell läsning. Att använda chattrobotar för att formulera texter gör att vi blir sämre på att göra det för hand.

Lösningen på problemet är _inte_ att låta bli verktyg helt och hållet. Lösningen är snarare att vara medveten om att det ofta är mödosamt att lära sig något, och att det alltså är viktigt att välja vad elever ska lägga sina ansträngningar på. (Att något är mödosamt är dock inte samma sak som att det är tråkigt, vilket också är värt att komma ihåg.) Om man vill använda chattrobotar för att stötta läsning eller skrivande i lågstadiet kräver det ordentlig eftertanke, medan det är mindre problematiskt att låta studenter på högskola använda en chattrobot för att göra en rapport lättare att läsa.

Eftersom elever kan behöva arbeta med olika saker, och kan behöva stöd med olika saker, kan det hända att chattrobotar som stöd hjälper en elev medan en annan elev i samma klass hindras i sitt lärande av precis samma stöd.

## Följer det här skolans styrdokument?
Det finns flera tjänster som använder språkmodeller för att generera färdiga lektionsplaneringar, inklusive en krok för att väcka intresse i början av lektionen, beskrivningar av aktiviteter och hur lång tid de ska ta, och frågor att avsluta lektionen med. Och även utan specialbyggda verktyg kan många chattrobotar skapa en lektionsplanering på mindre än en minut.

Men det behöver inte betyda att lektionen tar upp det som skolans styrdokument säger att undervisningen ska handla om. Det är inte en slump att det går åt mycket kraft för att skapa läromedel, där redaktörer och skickliga lärare arbetat för att få till helheter och delar som fångar både det som kurs- och ämnesplaner tar upp och de mer övergripande målen som finns i läroplaner.

> Exempel från ChatGPT (GPT-3.5, 12 maj 2023).
> **Jag:** Kan du skapa en lektionsplanering för mig? Vi ska ha första lektionen av sex som fokuserar på vikingatiden. Mellanstadiet.
> **Chattrobot:** Absolut! Här är en lektionsplanering för första lektionen om vikingatiden på mellanstadiet:
> Lektion 1: Vikingatiden
> Ålder: Mellanstadiet (ca 9-12 år)
> Mål:
> - Introducera eleverna till vikingatiden och dess betydelse.
> - Utforska vikingarnas livsstil, inklusive deras samhälle, handel och utforskning.
> - Förstå vikingarnas teknologiska framsteg och deras inverkan på omvärlden.
> - Skapa medvetenhet om olika källor till information om vikingatiden.
> Material:
> - Bilder och illustrationer av vikingatiden.
> - Karta över vikingarnas område.
> - Whiteboard eller svart tavla.
> - Pennor och papper.
> - Källor till information om vikingatiden (böcker, webbplatser etc.)
> Lektionsplan:
> 1. Introduktion (10 minuter)
> 	1. Hälsa eleverna välkomna och presentera ämnet: Vikingatiden.
> 	2. Visa några bilder och illustrationer av vikingatiden för att väcka intresse och nyfikenhet.
> 	3. Diskutera vad eleverna redan vet eller tror sig veta om vikingarna och deras tid.
> 2. Samhället och levnadssätt (15 minuter)
> 	1. Beskriv vikingarnas samhälle och deras levnadssätt. Diskutera deras boenden, kläder, mat och familjestruktur.
> 	2. Be eleverna jämföra och kontrastera vikingarnas livsstil med deras egen.
> 3. Handel och utforskning (15 minuter)
> 	1. Förklara vikingarnas handelsnätverk och deras betydelse för vikingasamhället.
> 	2. Diskutera vikingarnas utforskning och deras resor över havet. Visa en karta över vikingarnas område och markera viktiga handelsvägar och utforskningsrutter.
> 4. Vikingarnas teknologiska framsteg (15 minuter)
> 	1. Berätta om vikingarnas teknologiska framsteg, inklusive deras båtar, vapen och navigationsverktyg.
> 	2. Diskutera hur dessa teknologier hjälpte vikingarna att bli framgångsrika handelsmän och utforskare.
> 5. Källkritik (15 minuter)
> 	1. Förklara vikten av att använda olika källor för att lära sig om vikingatiden.
> 	2. Diskutera skillnaden mellan primära och sekundära källor och varför det är viktigt att vara källkritisk.
> 	3. Ge några exempel på olika källor som eleverna kan använda för att lära sig mer om vikingatiden.
> 6. Avslutning (5 minuter)
> 	1. Summera dagens lektion och viktiga punkter som behandlades.
> 	2. Uppmuntra eleverna att ställa frågor och fortsätta undersöka ämnet på egen hand.
> Om möjligt kan du också överväga att inkludera praktiska aktiviteter, som att låta eleverna rita och färglägga egna vikingaskepp eller skapa enkla vikingainspirerade smycken.
> Kom ihåg att anpassa lektionsplaneringen efter dina elevers behov och intressen. Lycka till med din lektion om vikingatiden!

## Är det här bra pedagogik?
De som har lätt för att fastna i nya roliga verktyg (stämmer inte alls på mig) har nytta av att regelbundet fråga sig om det man använder chattrobotar till faktiskt är bra pedagogik, eller om verktyget har fått bestämma för mycket över undervisningens utformning. Att det går snabbt och är roligt att skapa automaträttade quizzar behöver inte betyda att det är en bra idé att avsluta _varje_ lektion med en quiz.

# Chattrobotars styrkor
Med alla misstag och brister som beskrivs ovan kan man börja undra om det verkligen är en bra idé att använda chattrobotar i skola, i eller utanför klassrum. De skapar faktafel som är svåra att upptäcka, smyger in en världssyn som kan göra skada, lurar användare att skicka känsliga uppgifter, följer inte skolans styrdokument och riskerar att få elever att lära sig mindre när de använder verktyg i stället för att göra saker själva.

Ovanpå det kan man lägga en meh-effekt, som man får om det första man testar är att ställa en fråga för att se om chattroboten kan svara rätt. Det leder ofta till besvikelse – ibland för att chattroboten svarar fel, men oftare för att den svarar rätt och man sedan frågar sig vad vitsen var. Vi har ju redan sökmotorer?

Det tar ett tag att vänja sig vid att chattrobotar inte primärt är uppslagsverk eller sökrobotar, utan kanske snarare ska ses som en assistent på burk. Som diskuteras nedanför under rubriken _hybrider_ kan chattrobotar fungera även som uppslagsverk, om de kombineras med andra verktyg, men de tre starkaste områdena för rena chattrobotar är att bearbeta text, vara idéspruta eller bollplank, och att ge stöd i programmering. Om man använder chattrobotar till saker som de är bra på, och håller de sju frågorna ovan i bakhuvudet, kan man få ut mycket nytta av dem.

Nedan beskrivs kort de tre starka områdena för chattrobotar. I del 2 finns mer utförliga exempel på hur det här kan se ut i praktiken (där en del exempel också går utanför de här tre områdena).

## Bearbeta texter
Det är kanske inte så förvånande att något som heter ”stor språkmodell” och har tränats på jättestora mängder text är bra på att hantera just texter. Det kan till exempel betyda:
* Korrekturläsa texter.
* Ge förslag på förbättringar av en text, i allmänhet eller utifrån särskilda perspektiv.
* Sammanfatta texter.
* Skapa löptexter från korta anteckningar.
* Skapa utkast till nya texter.
* Ge förslag på disposition.
* Översätta texter.
* Skriva om texter till ett enklare språk, eller till en speciell språkstil.

## Vara idéspruta eller bollplank
Att bolla tankar med en kollega är ofta ett sätt att komma vidare i sina egna tankar, både genom att man får sätta ord på tankarna och att man får nya idéer från kollegan. Vid tillfällen då kollegor inte finns i närheten, eller inte har tid att diskutera en ny (eller möjligtvis gammal) idé kan chattrobotar vara en fungerande ersättare. De saknar en rad mänskliga aspekter, men har å andra sidan obegränsat med både tid och tålamod.

En särskild förmåga som chattrobotar har är att kunna hitta på massor av idéer där den mänskliga hjärnan (åtminstone min) går på grund efter en kort stund.

## Ge stöd i programmering
Långt ifrån alla lärare använder programmering i eller utanför sin undervisning, men de som gör det bör vara medvetna om den typ av stöd man kan få från AI-verktyg. Förutom chattrobotar finns det också särskilda verktyg skapade för just programmering, där det mest kända förmodligen är [GitHub Copilot][10].

Chattrobotar och annat AI-stöd kan till exempel:
* Felsöka kod.
* Förklara kod.
* Förse kod med förklarande kommentarer.
 * Skriva enklare kod utifrån beskrivningar i kommentarer.
* Skriva korta program för att lösa givna problem. Det gäller både programmeringsutmaningar och problem som består i uppgifter man mest bara vill få avklarade (så som ”skriv en funktion som anropar API X och hämtar datan A och B”).
* Säkerhetsgranska kod.
* Skriva tester.

Om elever använder AI-stöd för programmering behöver man förstås vara extra vaksam på oreflekterad avlastning. Om fokus ligger på att elever ska lära sig att skriva viss typ av kod är det förstås mindre lyckat om en AI skriver åt dem.

Som med all kod man får given till sig behöver man också hålla ett öga öppet efter potentiella säkerhetshål.

# Hybrider
Språkmodeller har, som nämnts ovan, nackdelen att de inte bryr sig särskilt mycket om vad som är sant eller falskt, utan det primära målet är att skapa meningar som låter bra. Genom att koppla ihop språkmodeller med andra typer av datorprogram kan man komma runt mycket av de problemen.

Tjänsten [perplexity.ai][11] är en sådan hybrid av språkmodeller (GPT-3.5 och GPT-4) kombinerat med sökmotorer, som dessutom går att ställa in på att söka i olika typer av källor. Här nedanför används samma fråga som gav en påhittad forskningsartikel från GPT-3.5.

> Exempel från perplexity.ai (GPT-3.5 + sökområde ”all”).
> **Jag:** Jag vill lära mig mer om vanliga inlärningssvårigheter i matematik på mellanstadiet. Kan du ge mig förslag på en forskningsartikel att läsa?
> **Chattrobot:** Here are some research articles related to common learning difficulties in mathematics on middle school level:
> 1. "Inlärningssvårigheter i matematik" (1): This article discusses the difficulties that children with learning difficulties in mathematics often face, such as problems with working memory and emotional and volitional deviations.
> 2. "Attityder inom matematik utifrån ett lärarperspektiv" (2): This study focuses on the attitudes towards mathematics and how they relate to learning difficulties in middle school.
> 3. "Inlärningssvårigheter i matematik och läsning hänger ihop" (3): This research article examines how learning difficulties in mathematics and reading are related and how they can affect each other.
> 4. "Stödmaterial matematiksvårigheter, del 1. Att upptäcka behov av stöd i matematik" (4): This article discusses how to identify students who have difficulties in mathematics and how to provide support.
> 5. "Hur hanterar matematiklärarna extra anpassningar på mellanstadiet?" (5): This study examines how teachers can provide extra support and adaptations to students with learning difficulties in mathematics on middle school level.
> 6. "Matematiksvårigheter" (6): This research article summarizes previous studies on mathematics difficulties and provides recommendations for how to help students with learning difficulties in mathematics.

Svaret från chattroboten levererades tillsammans med länkar till respektive artikel. Flera av träffarna är examensarbeten och alltså inte publicerade i vetenskapliga tidskrifter. När sökningen gjordes om på engelska gav sökområdet ”academic” träffar på artiklar från vetenskapliga tidskrifter, vilket inte var fallet på svenska.

Perplexity.ai är en extern tjänst som anropar chattrobotar i bakgrunden, vilket också är en metod som språklärningstjänsten Duolingo använder. En omvänd metod är i stället att själva chattroboten utökas med funktioner för att anropa andra applikationer – något som blev möjligt i betalversionen av ChatGPT i mitten av maj, i form av så kallade plugins. Nedan syns ett exempel på hur en konversation kan se ut när plugin för WolframAlpha används – en webbtjänst för matematiska beräkningar och kombinerat med en stor bank med data. Det intressanta här är att språkmodellens förmåga att förstå min fråga och skriva lättlästa svar kombineras med en tillförlitlig bank med information.

> _Exempel från ChatGPT (GPT-4, plugin WolframAlpha aktiverad, 12 maj 2023)._
> **Jag:** Hur många steg är det mellan Rom och Paris?
> **Chattrobot:** [REQUEST TO WOLFRAM: "input": "distance between Rome and Paris”]
> Avståndet mellan Rom och Paris är cirka 1109 kilometer.
> För att omvandla detta till steg, behöver vi veta hur långt ett genomsnittligt steg är. En allmän uppskattning är att ett genomsnittligt steg är cirka 0,7 meter. Låt oss använda detta för att beräkna antalet steg.
> Jag kommer nu att utföra beräkningen.
> [REQUEST TO WOLFRAM: "input": "1109000 / 0.7”]
> Avståndet mellan Rom och Paris är ungefär 1,584,286 steg, givet att ett genomsnittligt steg är 0,7 meter. Observera att detta är en uppskattning och det faktiska antalet steg kan variera beroende på din steglängd.

Det är troligt att olika typer av hybrider kommer att ge många nya användningsområden för chattrobotar, i och utanför skolan.

# Hur lär jag mig om chattrobotar?
## Vem bör lära sig om chattrobotar?
Frågan måste ställas: _Är det värt att lära sig om chattrobotar?_

Det finns flera lager i svaret på frågan, och hur de ser ut beror också vilka ämnen du undervisar eller om du till exempel är rektor.

Den mest direkta implikationen av chattrobotar, som fått mer än sin beskärda del av uppmärksamhet, handlar om risken att elever låter en chattrobot skriva inlämningsuppgifter, trots att det inte var tillåtet. (Se kapitel XX för mer om detta.) Sett ur det perspektivet behöver rektorer och alla lärare som använder inlämningsuppgifter som bedömningsunderlag _känna till_ att det finns chattrobotar som kan skriva uppsatser om det mesta som undervisas i skolan. Det omfattar många lärare i många ämnen, men långt ifrån alla – att låta elever ta hem matteprov för att lämna in dagen efter är till exempel mycket ovanligt.

Nästa lager handlar om lärare som undervisar i ämnen där chattrobotar är ett rimligt undervisningsinnehåll att lära sig _om_. Teknikämnet i grundskolan och samhällskunskap på gymnasial nivå är två exempel – båda omfattar hur teknik och samhälle påverkar varandra. (På gymnasial nivå finns dessutom många fler ämnen som berör exempelvis teknik, automatisering och programmering.) I de här ämnena är det rimligt att ta upp hur AI påverkar samhället, och chattrobotar är ett konkret exempel på hur det kan se ut – även om det finns också _många_ andra former för AI, från autokomplettering och låtförslag till självkörande bilar och lastbalansering i elnät.

I nästa kategori finns lärare där chattrobotar är ett meningsfullt verktyg inom ämnen som de undervisar i – alltså något som kan vara värt att _lära sig använda_. Två av chattrobotarnas främsta grenar är att bearbeta text och att skriva programkod, vilket betyder att lärare i exempelvis svenska, svenska som andraspråk, programmeringsämnen och matematik kan ha tydlig nytta av att lära sig mer om chattrobotar. Det ger dels verktyg för egna arbetet i undervisningen, dels kunskaper om vilka typer av verktyg elever har eller kommer att ha tillgång till. (Huruvida elever också ska lära sig använda chattrobotar för att bearbeta texter eller programmera i de här ämnena, eller om det räcker att läraren vet vad chattrobotar eventuellt kan tillföra, är en annan fråga.)

Sista kategorin omfattar att lära sig om chattrobotar som en ”nice to have” – det är något man kan göra om man har tid över.[^5] Nästan oavsett vad du jobbar med kan chattrobotar vara ett användbart verktyg för att effektivisera delar av ditt arbete, men det är inte säkert att det är den bäst investerade tiden – det kan vara minst lika bra att bli bättre på att använda Excel eller hitta fler sätt att samarbeta med kollegor.

I den här kategorin ingår också att lära sig om chattrobotar för att få en bättre känsla för hur en viktig del av teknikutvecklingen ser ut – en som lär påverka samhället och världen.

Med det som bakgrund testar vi igen att ställa frågan: _Är det värt att lära sig om chattrobotar?_
* Om du är rektor eller använder inlämningsuppgifter som betygsunderlag finns det starka skäl att lära dig att chattrobotar klarar av att genomföra inlämningsuppgifter.
* Om du undervisar teknik eller samhällskunskap finns det tydliga skäl att bli insatt i hur AI-utvecklingen ser ut, så att du kan ta upp den på ett relevant sätt i din undervisning. Det omfattar inte nödvändigtvis omfattar chattrobotar, men det är ett relevant och lättillgängligt exempel.
* Om du undervisar ämnen där textbearbetning eller programmering ingår finns det tydliga skäl att lära dig vad chattrobotar kan göra, både för att dra nytta av det själv och för att få en bild av vad elever kommer att använda i framtiden. Det innebär troligtvis att du behöver lära dig att använda chattrobotar själv – att läsa sig till den typen av kunskap är svårt.
* Om du letar efter sätt att effektivisera ditt arbete som lärare eller rektor är chattrobotar en bra kandidat, men inte ett självklart val jämfört med mycket annat som finns att lägga tid på – teknik eller annat.
* Om du vill hålla dig uppdaterad om banbrytande teknik, för att ha en bild av hur teknik kan påverka samhälle, är chattrobotar en stark kandidat.

## Bra förutsättningar för att lära sig använda chattrobotar
En av styrkorna med chattrobotar är att det i nästan inte finns någon teknisk tröskel för att komma igång. Du använder de flesta chattrobotarna genom att skriva i ett chattfönster, på samma sätt som du skulle skriva till en människa, och du behöver oftast inte bry dig om inställningar och reglage, dolda menyer, eller tekniska finurligheter. Även om det finns olika knep och avancerade inställningar för de som är intresserade kommer man mycket långt med att bara köra igång.

Om man vill satsa lite mer på att lära sig chattrobotar, eller kanske ha mer organiserat satsningar på sin skola, kan det vara bra att tänka på de här sakerna.

1. **Testa, testa, testa.** Att pröva alla möjliga (och omöjliga) saker lär vara det allra bästa sättet att lära sig. Lägg ifrån dig boken nu direkt om du inte redan testat chattrobotar, gå till perplexity.ai och fråga till exempel vad som utmärker en bra lärare. Om du leder arbete med att lära sig chattrobotar är den enda rimliga utgångspunkten att låta deltagare lägga mycket tid på att testa och leka runt.
2. **Det tar tid.** Räkna med att det tar tid att förstå vad du kan och inte kan göra med chattrobotar. Om du är en rektor som vill att medarbetare ska lära sig om chattrobotar behöver det finnas tid avsatt för det – vid mer än ett tillfälle.
3. **Planera för misslyckanden.** Saker som ser ut att fungera bra kan bli magplask vid nästa försök, och ibland är det först när man försöker omsätta idéer saker i praktiken som man märker att de inte håller. Använd inte chattrobotar i ett skarpt läge inom områden där det kostar för mycket att misslyckas. Och var inte för hård mot dig själv (eller andra) om saker inte blir som det var tänkt.
4. **Dela erfarenheter.** Chattrobotar är ung teknik som fortfarande utvecklas, vilket gör det extra värdefullt att dela med sig av både sådant man tycker fungerar bra och sånt som inte fungerat. Dela gärna erfarenheter både inom skolan och med andra skolor, och se förstås till att ta tillvara andras erfarenheter också.
5. **Ha teknikspanare.** I och med att tekniken ändras så fort är det värdefullt att ha en eller ett par lärare på skolan som särskilt spanar efter nya verktyg eller användningsområden. Om det finns it-utvecklare eller förstelärare med it-inriktning är det förmodligen naturliga val.
6. **Tappa inte bort syftet.** Fråga dig regelbundet om det du utforskar faktiskt leder till bättre undervisning och lärande. Allt måste inte ge bättre undervisning direkt, men teknikutforskande ska inte bli sitt eget syfte.

[^1]:	[https://bdtechtalks.com/2023/04/17/open-source-chatgpt-alternatives/][5]

[^2]:	Just synen på cannabis blev en nyhet i Sverige i mitten av maj, då den chattrobot som alla Snapchat-användare har tillgång till tyckte att cannabis kan användas av den som ”vill ha roligt med vänner”: [https://sverigesradio.se/artikel/snapchats-ai-bot-gav-rad-om-cannabis-for-den-som-vill-ha-roligt][7]

[^3]:	[https://arxiv.org/abs/2303.17548][8]

[^4]:	[https://mashable.com/article/samsung-chatgpt-leak-details][9]

[^5]:	Om du jobbar i skolan har du med stor sannolikhet _inte_ tid över. Men ändå.

[1]:	https://www.perplexity.ai/
[2]:	https://chat.lmsys.org/
[3]:	https://open-assistant.io/sv
[4]:	https://chat.openai.com/
[5]:	https://bdtechtalks.com/2023/04/17/open-source-chatgpt-alternatives/ "TechTalks: A look at open-source alternatives to ChatGPT"
[7]:	https://sverigesradio.se/artikel/snapchats-ai-bot-gav-rad-om-cannabis-for-den-som-vill-ha-roligt
[8]:	https://arxiv.org/abs/2303.17548 "Arxiv: Whose Opinions Do Language Models Reflect?"
[9]:	https://mashable.com/article/samsung-chatgpt-leak-details "Mashable: Whoops, Samsung workers accidentally leaked trade secrets via ChatGPT"
[10]:	https://en.wikipedia.org/wiki/GitHub_Copilot "Engelska Wikipedia: GitHub Copilot"
[11]:	https://www.perplexity.ai/