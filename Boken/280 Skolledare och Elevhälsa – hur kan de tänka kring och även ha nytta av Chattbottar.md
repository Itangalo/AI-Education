# Skolledare och Elevhälsa – hur kan de tänka kring och även ha nytta av Chattbottar?
_Uppdaterat 2023-09-25._

*Magnus Blixt är legitimerad lärare, rektorsutbildad skolledare med rektorserfarenhet, f d verksamhetsutvecklare i Uppsala och nu inom EdTech på Haldor, föreläsare, författare, trebarnsfar med ett förflutet både i Lärarnas yrkesetiska råd, Lärarnas Ansvarsnämnd och Skolportens lärarpanel. På bokens projektsida [github.com/itangalo/AI-och-skolan][1] kan du föreslå nya kapitel och förbättringar till befintliga kapitel.*

Är världen svart, vit eller kanske färgglad? Jag tror på det senare, liksom att vi alla behöver kliva så medvetet vi kan mellan stenarna i bäcken, ha koll på det som lurar i vassen samtidigt som vi har en idé om vart vi är på väg – och varför. Och vi kommer längre om vi går tillsammans och delar och bryter våra tankar mot varandra, ger varandra spjärn när det behövs och en hjälpande hand när så behövs. Här mina tankar om hur skolledare i en bred betydelse – rektor på skola men även huvudman, inkl verksamhetsutvecklare – samt elevhälsa på alla nivåer kan tänkas nyttja Chattbottar och AI – inklusive fallgropar och vikten av ett medvetet förhållningssätt utifrån såväl juridik som yrkesetik. Rimliga riskbedömningar måste alltid göras samtidigt som man tillsammans behöver lära och förstå vad AI och chattbottar är och kan göra liksom hur våra verksamheter ska förhålla sig till det.

---- 
Mycket av det som gäller lärare gäller förstås även för skolledare och elevhälsa, exempelvis att förslag på gruppindelningar, sammanfattning av texter med mera fungerar både i det dagliga arbetet som skolledare men även när det kommer till större skolutveckling om man bara i tanken transformerar från att leda undervisning till att leda och utveckla personal och elevhälsa. Chattbottar kan exempelvis bistå i  framtagande av upplägg för kompetensutveckling, inklusive förslag på aktiviteter och innehåll. Och du som går rektorsutbildning har förstås tillgång till ytterligare en studiekamrat som hjälper dig att sammanfatta, strukturera texter och tankar på samma sätt som den kan hjälpa elever nå nästa nivå – till skillnad från din basgrupp är den tillgänglig dygnet runt, dömer inte och bjuder kanske på ytterligare alternativa perspektiv. Glöm bara inte att vara källkritisk och kom ihåg att syftet med din utbildning är att lära, tänka och öva, inte bara lämna in arbeten. Precis som vi behöver träna och lära eleverna detsamma.

Man kan nyttja chattbottar för att ge förslag på handlingsplaner – som en start och som inspiration, respektive bollplank kring befintliga dokument. Innehållet som kommer från chattbottar behöver noga granskas utifrån såväl juridik, verksamhet som yrkesetik. Precis på samma sätt som om vi skulle kopiera en handlingsplan från en tidigare verksamhet, från en kollega eller googlesökning, men här även utifrån att en stor del av det material chattbottar tränats på är internationell och utgår från helt annan lagstiftning, bias och kontext. Chattbottar kan även i en dialog ge förslag till – och perspektiv på – våra pedagogiska bokslut, verksamhetsberättelser med mera. Vi behöver inse att AI och Chattbottar inte är samma typ av verktyg för ökad effektivitet som vi varit vana vid, utan snarare ett system vi kan kollaborera och kommunicera med – ställa kreativa och perspektivvidgande frågor till som en samtalspartner som aldrig tröttnar på att ge olika typer av feedback. Och precis som feedback från människor blir olika beroende på vad vi bett att få feedback på och hur villiga vi är att ta emot det som kommer får vi olika utfall. Inte minst om vi på allvar lär oss att ”prompta”, som är något annat än att skriva en fråga på google. Ofta blir det stor skillnad om man använder ”promptar”, eller formler som en inledning eller instruktion till chattboten, typ:

> ”Agera som …” + ”skriv en …” + ”med mål/syfte att…” + ”och i format av …”

Utifrån de svar man får fortsätter man sedan att ställa följdfrågor och prova andra promtar som ringar in det man är ute efter. Till skillnad från en googlesökning, där man själv måste avgöra vilka länkar man ska läsa, läsa dessa för att till sist summera och analysera dem sker det här i en form av dialog, men precis som tidigare får man ut värde i förhållande till den energi och kunskap man skjuter in. Och allt blir sparat och exporterbart.

En stor del av skolledarens arbete innehåller olika typer av kommunikationsarbete. Och här kan en chattbot verkligen bidra, inte minst genom att utifrån en mer eller mindre bestämd frågeställning – men även utifrån ett osammanhängande inkommet mejl – ge förslag eller förändringsförslag på olika texter. Det kan till exempel vara mejlsvar till elever, vårdnadshavare, myndigheter, huvudman, lärare med flera där chattbottar i ett nafs kan bistå att göra text:

 - mer eller mindre formell
 - mer eller mindre vänlig
 - mer eller mindre tydlig och rakt på sak respektive inlindad 
 - kortare/längre 
 - översatt till och från olika språk… 

> Exempel från ChatGPT (GPT-3,5, 19 sep-23)
> **Jag:** Jag vill att du ska agera som en klok psykolog och beteendevetare, skriv en tydlig sammanfattning vad avsändaren egentligen vill och kan tänkas ha för motiv för det den skriver, både i en punktlista och som en kortare text, när jag matar in en text som är ett mejl från en förälder till mig som är rektor på skolan. Kan du göra det?
> **Chattbot:** Jag kan absolut försöka hjälpa dig med det. Vänligen ge mig texten från föräldern så att jag kan analysera den och ge dig en sammanfattning av vad avsändaren vill och deras möjliga motiv.
> **Jag:** ”Jag fattar inte varför ni inte gör något. Nu har Axel kommit hem från skolan utan jacka igen och Kalle och Oskar är på honom. När han pratar med Lisa så säger hon bara att de skojar, men det säger hon ju om allt, även när Stina och Lova jagar honom på skolgården och vill pussas. Jag fattar inte varför Axel inte kan få en egen krok och en egen bänk. Och varför har ni inga böcker längre, hur ska de då lära sig att skriva fint? Annat var det när jag gick i skolan, då fick mobbare ett gott kok stryk. Och de här utvecklingssamtalen ni har som eleverna ska leda, de är ju rena skämtet. Axel fixar det inte, sitter bara och hummar och vet inte vad han ska säga. Vi vill höra direkt från läraren hur grabbel ligger till och vad ni ska göra för att han ska lära sig allt han behöver. Vi är inte lärare, det är ni! De här samtalen hos kuratorn som ni föreslog är ju också rena skämtet, det är ju inte grabben som ska gå dit utan de andra som inte fattar att de bara ska lämna honom ifred. Och lärarna skulle också behöva gå och prata samt lära sig hur man lär ut på riktigt så det fastnar. För oss är det ok med kvarsittning och kör ut ungarna i korridoren när de inte sköter sig. Axel sköter sig alltid, det vet vi. Han bara ger igen ibland när de andra inte slutar eller när lärare inte kan sin sak. Man måste få ifrågasätta”
> **Chattbot:**
> **Punktlista:**
> Avsändarens önskade resultat:
> 1. Lösa problemet med mobbning och trakasserier mot deras son Axel.
> 2. Få en tydligare och mer direkt kommunikation från skolan om Axel's utveckling och hur skolan tänker hantera situationen.
> 3. Uttrycka frustration över bristen på disciplin och ordning i skolan, samt ifrågasätta metoder som används.
> **Användarens motiv:**
> 1. Oro och skydd för deras son Axel, vilket motiverar dem att ta kontakt med skolan.
> 2. Önskan om att få bättre information och åtgärder från skolan när det gäller mobbning och Axel's utbildning.
> 3. Bekymmer över bristande disciplin och undervisning, vilket de vill att skolan ska förbättra för alla elevers bästa.
**Kortare text:**
> Avsändaren verkar vara en förälder som är orolig för sitt barn, Axel, på grund av mobbning och trakasserier i skolan. De vill att skolan ska agera mer aktivt och snabbt lösa problemet. Samtidigt uttrycker de frustration över bristen på disciplin och undervisning i skolan, och de vill ha tydligare och mer direkt information om Axel's utveckling och skolans planer för att hantera situationen. Föräldern betonar vikten av att lärarna och skolan tar ett mer aktivt ansvar för disciplin och undervisning, och de ifrågasätter de nuvarande metoderna som används.
> **Jag:** Tack. Kan du hjälpa mig skriva ett kort svar på mejlet, där jag uttrycker att jag förstår deras oro men att de behöver visa tillit till skolan och hur vi arbetar, samt behöver stötta Axel hemma med gynnsamma förhållningssätt?
> **Chattbot:** Självklart, här är ett förslag till ett kort svar på förälderns mejl:
> Hej [Förälderns namn],
> Tack för ditt mejl och för att du delade dina oro och synpunkter med oss. Jag förstår helt och fullt din oro för Axel och vi tar detta mycket seriöst.
> Vi på skolan är engagerade i att skapa en trygg och gynnsam miljö för alla våra elever. Vi arbetar aktivt med frågor om mobbning och trakasserier och Axel är en viktig del av vårt fokus på att skapa en positiv skolupplevelse för honom och alla andra elever.
> Samtidigt är det viktigt att vi tillsammans arbetar för att stötta Axel både i skolan och hemma. Jag skulle vilja föreslå att vi håller en personlig konversation för att diskutera Axel's utveckling och våra planer. Dessutom kan vi diskutera hur ni som föräldrar kan stödja Axel hemma med gynnsamma förhållningssätt som kan hjälpa honom att hantera utmanande situationer.
> Det är vår gemensamma målsättning att se till att Axel trivs och lyckas i skolan. Jag hoppas att vi kan samarbeta effektivt för att uppnå detta mål.
> Vänliga hälsningar,
> [Ditt namn] Rektor, [Skolans namn]

Man kan även ha stor nytta av en chattbot för rena informationstexter av allehanda slag inklusive inspiration till eller finputsning av rektorstalet… Om inget annat kan du mata in ditt tal och få veta ungefär hur lång tid det bör ta att framföra det – det är bara att ställa frågan! Andra AI-tjänster kan skapa bildspel till föräldramöte, öppna hus, presentationer, kompetensutveckling, texter och illustrationer till hemsidor...

Och om du öppnar exempelvis Word och sätter igång dikteringsfunktionen under ett möte får du dels en transkribering av vad som faktiskt – faktiskt – sades på mötet (och inte), men framförallt kan du sedan mata in texten i en chattbot och få ett sammandrag av vad mötet egentligen handlade om, vad som bestämdes, vem som skulle göra vad. Om inget annat som perspektiv på din minnesbild av mötet, eller kanske som komplement till den mänskliga sekreteraren? Givetvis med beaktande av vilken typ av information mötet innehöll och var informationen man matar in riskerar att hamna.

## Medarbetarna och AI
Vi behöver också guida våra medarbetare hur de (inte) ska nyttja AI och chattbottar. Många tidningsredaktioner har skrivit riktlinjer för sina medarbetare om hur de ska – och inte ska – nyttja AI i sitt arbete, och vi i skolan bör åtminstone överväga att göra något liknande, om inget annat som en grund för gemensam förståelse. Riktlinjer som tydliggör vad som är ok och vad som inte är ok, påminna om såväl vinster som konsekvenser och vikten av att ha koll på såväl juridik som yrkesetik torde alla ha nytta av. För medias trovärdighet är det viktigt att de redovisar när de använt AI i textframtagande och det kan vara värt att fundera vad som egentligen är viktigt för skolans fortsatta trovärdighet. Precis som det också torde påverka trovärdigheten för svensk skola om vi skulle ge sken av att låtsas som om AI och Chattbottar inte skulle vara en del av vårt samhälle och vår vardag. Eller som en gymnasielärare uttryckte det hela augusti 2023: *”För ett år sedan hade det förbryllat mig om en elev hade tagit hjälp av ChatGPT i sitt skrivande, i dag förvånar det mig om de inte gjort det”.*

Chattbotten kan även hjälpa dig med struktur och tips på hur du kan förnya exempelvis medarbetarsamtalen. Be den omformulera frågor och hitta nya ingångar i samtalen – frågan är fri!

Om man lyfter blicken ytterligare kan man som skolledare förstås även få AI-hjälp att göra en mer rimlig tjänstefördelning och ett mer optimerat schema baserat på personalens kompetens och tillgänglighet, arbetsbelastning, preferenser samt regler för arbetstid. Förändringar i fördelning och schema kan göras dynamiskt när olika förutsättningar ändras utan att det kräver en massa tid och energi. Kanske kan den även bistå i en bred analys av hur vi använder de resurser vi har tillgängliga som lokaler, personal, matsal, utrustning med mera, för att kunna optimera dessa över tid? I dag kanske främst som ett kollaborativt bollplank, men med tanke på utvecklingstakten är detta redan inbyggt i schemaprogram. Avancerade algoritmer automatiserar schemaläggningsprocessen, vilket inte bara sparar tid utan också minimerar fel och ökar effektiviteten.

Det finns möjligheter och det finns utmaningar. En självklar utmaning, som lyfts på flera ställen i denna bok, är förstås tillämplig juridik som exempelvis GDPR. Vi får och ska inte hantera personuppgifter lättvindigt – här heller. De flesta chattbottar skickar data till servrar på andra sidan Atlanten med allt vad det innebär. Vi behöver helt enkelt ha koll på hur data hanteras och av vem. Att köra en inrymningsplan genom en chattbot är samtidigt också att möjliggöra att den hamnar i fel händer. Som skolledare behöver man också säkerställa både tillgänglighet, robusthet och långsiktig ekonomi. Vad kan lämnas över till andra och vad behöver vi fortsätta ha rådighet över? Samtidigt kan vi inte blunda för att de allmänna resurserna är begränsade och självklart måste nyttjas effektivt, där det går.

Om vi utgår från feedback från elever, föräldrar och personal som via AI analyseras för att utvärdera förändringar i skolklimat, identifiera problemområden och även ge underlag för uppföljning av insatser, var hamnar vi då? För att inte tala om att via AI följa upp data på kunskapsresultat över tid, utifrån olika insatser och kanske t o m olika personers bidrag. Här finns det förstås en mängd etiska och arbetsrättsliga hänsyn att ta – men vi behöver diskutera och lyfta såväl möjligheter som problem. För visst kan det bli jobbigt om det blir tydligt att olika lärares insatser ger olika bidrag i resultat, men samtidigt är ju varje elev värd bästa möjliga skola även om det skaver, eller?

## Elevhälsan?
För elevhälsan – som ju också är ett tydligt ansvar för skolledare på alla nivåer – finns förstås också såväl möjligheter som utmaningar.

AI och olika chattbottar användas redan idag av elever för att få ”någon” att prata med. Någon som är vaken dygnet runt och veckans alla dagar, lätt kan upplevas tämligen personlig, alert och aldrig dömande, någon som aldrig tröttnar på en och kan nyttjas för såväl kunskapsinhämtning som för bollande av ens innersta tankar. Vilken beredskap har vi egentligen för om eleverna börjar uppfatta exempelvis Snapchats inbyggda AI som sin allra bästa personliga vän? Att ha dialoger med en chattbot kan ju både tänkas träna barn som inte har så många kompisar i hur man kan socialisera, men även fungera alienerande när man väl träffar människor med alla sina brister – och tyvärr ofta kan uppfattas bra mycket mer dömande än chattbotten någonsin kan bli. Och jag skrev ”aldrig dömande” ovan utifrån de erfarenheter jag sett såhär långt och tänker det ligger i affärsmodellen för de som erbjuder chattbottar, men det är samtidigt ingen naturlag och det har förekommit uppenbarligen dåliga råd för exempelvis elever med självmordstankar. (Råden ska dock enligt uppgift försöka rensats bort och för den som söker på nätet kan man lätt hitta massor av icke gynnsam information om man funderar kring självmord och självskada på andra ställen.) Med tanke på att en majoritet av landets tolvåringar använder Snapchat dagligen (liksom sexåringarna använder Roblox som också snart har AI-stöd) är det ju inte fråga om att försöka begränsa deras tillgång till chattbottar och AI i skolan som är den stora frågan här, tänker jag – utan snarare hur vi kan bidra till att lära och träna varje barn att hantera sin tillvaro klokt utifrån skolans kompensatoriska uppdrag. Självklart i dialog med deras vårdnadshavare, men utifrån olika roller, ansvar och utgångspunkt. AI och chattbottar kan självklart även användas för virtuell terapi, tillgång till olika självhjälpsprogram med allt från träningsråd till mindfullnesprogram och metoder för mer effektfull studieteknik. Men vi måste helt enkelt bibringa varje elev AI-beredskap för livet, det kan vi inte lita till att någon annan gör.

Att det är ett faktum att barn idag har tillgång till AI och chattbottar för både personlig coachning och kunskapsinhämtning har förstås både möjligheter och risker. Men nog önskar jag att jag hade haft någon att be om råd inför första dejten när det väl begav sig? Jag har inte AST men tänker att utifrån min förståelse av det att min tänkta tonåringselev nedan fick rimligt stöd som jag inte riktigt vet var hen annars hade ställt och fått?

> Exempel från ChatGPT (GPT-3,5, 19 sep-23)
> **Jag:** Nu önskar jag att du skriver som en klok psykolog och svarar mig som om jag vore en osäker tonåring som ber om råd för sin första dejt. OK?
> **Chattbot:** Självklart, jag kan hjälpa dig med det. Gå vidare och ställ din fråga om din första dejt, och jag ska svara som en klok psykolog som ger råd till en osäker tonåring.
> **Jag:** Snälla, svara som en klok psykolog på en viktig fråga! Vad ska jag tänka på nu när jag gå på min första dejt nu på fredag? Hon är så himla fin och jag vill inte göra bort mig!
> **Chattbot:** Det är naturligt att känna lite nervositet inför din första dejt, men kom ihåg att det är en spännande upplevelse där du får lära känna någon bättre. Här är några tips för att hjälpa dig känna dig mer självsäker:
> 1. **Var dig själv:** Det är viktigt att vara äkta och vara dig själv. Försök inte vara någon du inte är för att imponera. Hon gillar dig för den du är.
> 2. **Förbered konversationsämnen:** Tänk på några intressanta ämnen att prata om på dejten. Fråga om hennes intressen och delge dina egna. Detta hjälper till att hålla samtalet flytande.
> 3. **Lyssna aktivt:** Visa intresse för vad hon säger och lyssna aktivt. Ställ följdfrågor för att visa att du är engagerad i konversationen.
> 4. **Var artig och respektfull:** Visar goda maner och respekt mot henne. Öppna dörrar och säg tack. Små gester kan göra stor skillnad.
> 5. **Slappna av:** Försök att slappna av och vara närvarande. Djupa andetag kan hjälpa till att minska nervositeten.
> 6. **Ha rimliga förväntningar:** Kom ihåg att det är en första dejt, och det är normalt att det inte alltid blir en direkt romantisk koppling. Ha realistiska förväntningar och njut av tiden tillsammans.
> 7. **Klä dig bekvämt:** Välj kläder som du känner dig bekväm i och som passar för aktiviteten på dejten. Du kommer känna dig mer självsäker om du trivs i det du har på dig.
> 8. **Planera en rolig aktivitet:** Om möjligt, välj en aktivitet eller plats som båda kan njuta av. Det kan ta bort lite av trycket att bara sitta och prata.
> 9. **Var optimistisk:** Tänk positivt och gå in i dejten med en öppen och optimistisk inställning. Det är en möjlighet att träffa någon ny och spännande.
> 10. **Ta det lugnt med kroppsspråket:** Kroppsspråk spelar en stor roll i kommunikation. Var medveten om din kroppshållning och försök att vara avslappnad och öppen.
> Kom ihåg att även om det kan vara nervöst i början, är det viktigaste att du är dig själv och att ni båda har en trevlig tid tillsammans. Lycka till på din första dejt!
> **Jag:** Tack! Jag glömde skriva att jag har autism och skulle behöva en mer konkret lista.
> **Chattbot:** Självklart, här är en mer konkret lista med tips som tar hänsyn till ditt behov av tydliga riktlinjer:
> 1. **Förbered dig mentalt:** Skapa en enkel plan i förväg om vad du vill göra på dejten. Det kan vara att gå på bio, ta en promenad, eller något annat du känner dig bekväm med.
> 2. **Klädsel:** Välj kläder som är bekväma och som du gillar. Se till att de är anpassade för väder och aktivitet.
> 3. **Konversationsämnen:** Gör en lista med några ämnen du kan prata om om det blir tyst. Du kan inkludera frågor om hennes intressen, favoritböcker eller filmer.
> 4. **Tid och plats:** Ha en tydlig plan för tid och plats för dejten, inklusive hur du kommer dit och hem.
> 5. **Kroppsspråk:** Om du är osäker på kroppsspråk, försök att hålla det enkelt. Le när du känner dig glad och nicka eller skaka på huvudet för att visa att du förstår.
> 6. **Tidsram:** Om det hjälper dig, sätt en tidsram för dejten. Till exempel, säg att du ska träffas i en timme eller två. Detta kan minska osäkerheten.
> 7. **Använda hjälpmedel:** Om du använder hjälpmedel, till exempel ett schema eller en lista med samtalsämnen, tveka inte att ta med dem.
> 8. **Var ärlig:** Om du känner dig nervös eller behöver en paus, var ärlig om det. Säg till din dejt att du är lite nervös eller att du behöver en kort paus om det blir överväldigande.
> 9. **Fokusera på gemensamma intressen:** Om ni har gemensamma intressen, som favoritböcker eller filmer, kan det vara en bra startpunkt för samtal.
> 10. **Efter dejten:** Skicka ett enkelt meddelande efteråt för att tacka för dejten och berätta om du skulle vilja träffas igen eller inte.
> Att ha en tydlig plan och förberedelser kan hjälpa dig att känna dig mer självsäker och säkerställa en trevlig dejt. Kom ihåg att det viktigaste är att vara dig själv och att ha en bra tid tillsammans. Lycka till!
> **Jag:** Jag har grav autism, kan du göra det ännu kortare och enklare?
> **Chattbot:** Självklart, här är en kort och enkel lista med råd:
> 1. Förbered enkla konversationsämnen.
> 2. Välj bekväma kläder.
> 3. Ha en tydlig plan för tid och plats.
> 4. Var ärlig om dina känslor.
> 5. Fokusera på att ha roligt.
> Hoppas dessa råd hjälper dig att känna dig mer bekväm på din dejt!

På SETT-23 var jag med i en panel som diskuterade [Framtidens Elevhälsa i Elevhälsopodden Live][2]. Den kloka psykologen anförde att användning som exemplet ovan, om vi lär och tränar eleverna att nyttja chattbottar klokt, skulle kunna möjliggöra mer främjande och förebyggande insatser från elevhälsan. För inte har skolpsykolog eller kurator möjlighet till öppen mottagning på motsvarande sätt ens om de skulle bli dubbelt så många som idag? 
AI kan tänkas ge en god grund för datadriven utveckling av såväl det direkta arbetet i själva elevhälsoteamet som i det främjande och förebyggande generella arbetet med elevhälsa i och kring undervisningen och lärarnas/personalens möte med eleverna. Genom att samla in data där AI analyserar och identifierar mönster i elevers beteenden får man en grund för att både tidigt och/eller säkert upptäcka tidiga varningssignaler inom olika aspekter av elevhälsa. Det kan till exempel handla om närvaro/frånvaro, ohälsa/otrygghet eller inlärning/måluppfyllelse, besök hos elevhälsan, anmälningar med mera. Det kan göras på såväl organisationsnivå som gruppnivå och individnivå. Man kan få syn på olika mönster där exempelvis olika tider (på året, under veckan, på dagen), olika platser eller olika individer på olika sätt står ut och utmärker sig, mönster som AI är så mycket skickligare på att finna än vi människor. Genom tidig upptäckt kan man inleda tidiga insatser och organisering – såväl förebyggande som åtgärdande. Man kan dessutom även följa upp hur insatserna eller organiseringen faktiskt faller ut och fungerar, på såväl grupp och organisation som individnivå. Även främjande insatser! Sedan gäller förstås även allt ovan kring hur chattbottar kan nyttjas som inspiration och bollplank i framtagandet av olika handlingsplaner, verksamhetsbokslut, kompetensutvecklingsinsatser, gruppindelningar samt olika typer av kommunikation med mera. 

## Yrkesetiken som en väg framåt?
Skolledare, precis som lärare, läkare, journalister och andra professioner, har en yrkesetik. En professionell etik man bör förhålla sig till och använda som underlag för nödvändiga ställningstaganden i en komplex verksamhet där det sällan handlar om rätt vs fel utan snarare om att väga olika värden mot varandra och göra medvetna val mellan dessa utifrån det underlag man har framför sig. Det står redan i stadgarna för Sveriges Skolledare.
> ”Det professionella ansvaret 
> Vi tar initiativ och agerar utifrån vår professionella utbildning och erfarenhet. Vårt yrkeskunnande ger oss förutsättningar för en hög grad av autonomi i vår yrkesutövning. Tillsammans tar vi ansvar för vår yrkesetik och driver professionens utveckling framåt”/Sveriges Skolledares stadgar §2.1
Efter sammanslagningen (jan 2023) av Skolledarna och Lärarförbundets Skolledarförening pågår ett arbete att uppdatera yrkesetiken, men tills det är gjort får vi utgå från Skolledarnas tidigare yrkesetik, tillsammans med Lärarnas Yrkesetik (Lärarförbundet, Lärarnas Riksförbund).

Från Skolledarnas tidigare yrkesetik saxar jag:
> **Skolledaren ska verka för att stärka sin professionalitet och vara mån om att öka sitt yrkeskunnande.**
> Det ställs många och stora krav på skolledarens kunskaper och kompetens. Därför måste skolledaren i samverkan med sin arbetsgivare ta ansvar för breddning och fördjupning av sin egen kunskap och kompetens inom yrkesområdet. 
> **Skolledaren ska verka för att medarbetarna iakttar ett etiskt övervägt handlade.**
> Skolledaren ska bereda personalen möjlighet att utveckla sitt yrkesetiska förhållningssätt genom diskussion och reflektion. Detta kan leda till en för verksamheten gemensam etisk kod. De vuxnas rolls om förebilder för barn och ungdom bör starkt betonas.
Och från [Lärares yrkesetik][3] saxar jag:
> förbinder sig att i sin yrkesutövning ta ansvar för elevernas kunskapstillväxt, stödja deras personliga utveckling och skapa goda betingelser för varje elevs lärande, utveckling och förmåga att utveckla kritiskt tänkande… hålla de yrkesetiska principerna levande genom att dels återkommande diskutera och bearbeta yrkesetiska ställningstaganden i arbetet, dels ta upp de konflikter av etisk innebörd som uppstår.
> Lärare ska på allt sätt använda sitt yrkeskunnande till att höja kvaliteten i sin yrkesutövning och stärka sin professionalism i vetskap om att kvaliteten i yrkesutövningen direkt inverkar på samhället och samhällsmedborgarna…

Inte minst tänker jag att skolledare har en stor roll att spela i att dels stärka sin egen professionalitet och öka sitt yrkeskunnande, men även i att erbjuda kompetensutveckling för sina medarbetare. På riktigt och grundligt, mer än enstaka tomtebloss. Timperley med flera forskare påminner på vetenskaplig grund om att man som skolledare behöver försöka skifta fokus *”vad gör vi och hur ska vi göra”* mot *”vad behöver jag lära mig för att lärarna ska lära sig det de lägger märke till att de behöver utifrån hur det går för eleverna när de gör som de gör”* (min sammanfattning utifrån en bokcirkel). I detta ligger förstås även en nulägesanalys var eleverna de facto befinner sig och förhåller sig till AI och chattbottar som en rimligt grundad framtidsspaning om kompetenser de kommer att behöva framåt.

Skolledare behöver vägleda och facilitera samtal om hur chattbottar kan skapa nytta i elevers kunskapstillväxt och lärares arbetssituation samtidigt som risker och konsekvenser övervägs utifrån yrkesetiken och skolans uppdrag. Här får vi inte vara enögda åt någotdera håll, utan behöver finna en balans mellan de två. Nya vägar för undervisning och kunskapsredovisning behöver aktivt diskuteras – och här har skolledaren en oerhört viktig roll i att skapa såväl ramar, riktning som resurser i tid och kraft! AI är i detta måhända inget helt nytt och annorlunda – utan sätter kanske snarare fingret på frågor vi borde ha diskuterat redan tidigare? Har vi någonsin kunnat bedöma skrivuppgifter gjorda hemma tillförlitligt? Vad är egentligen skolans kärnuppdrag? Vad innebär det att kunna något? Ska vi fokusera på process eller produkt? Hur ser vi på lärande respektive bedömning? Vilka möjligheter och utmaningar kommer med chattbottar när det gäller lärande? Och vad gäller för bedömning? Vilken bias finns inbyggd i Chattbottar – liksom i traditionella läromedel? Frågorna är många och svaren behöver skolans professioner gemensamt arbeta fram istället för att tro att några experter eller politiker skulle sitta på svaren. Om vi nu vill ha statusen av att vara en profession.

Eleverna är hursomhelst värda att vi inte stoppar huvudet i sanden och låtsas som om AI och chattbottar skulle vara ännu en fluga som passerar, utan ser det för något som förändrar en del saker i grunden, andra inte. Här bör skolledare ta en aktiv roll i debatten och inte lämna över den till utomstående amatörer. Skolans uppgift är alltjämt ”att låta varje enskild elev finna sin unika egenart och därigenom kunna delta i samhällslivet genom att ge sitt bästa i ansvarig frihet.” (Lgr/Lgy22, men funnits med sedan Lpo/Lgy94). När jag gick lärarutbildning mot slutet av 1900-talet fick vi höra:

> ”Den lärare som kan ersättas av en dator, bör ersättas av en dator” /professor Madeleine von Heland
 
Jag anser att uttalandet är minst lika giltigt nu på 2000-talet – liksom att jag tänker att de flesta lärare torde bli kvar. I alla fall om man på allvar tillsammans funderar över vad skolans bidrag faktiskt ska vara, och vad lärarens roll i det är och kan bli. Social kompetens, nyfikenhet och kreativitet hos elever kommer inte behövas mindre av framöver, och det tränas kanske bäst i skolan där man måste vara tillsammans med andra som tänker annorlunda än en själv och kan utmana ens förgivettaganden och perspektiv? Om vi skapar en skola som bygger på att vi arbetar tillsammans, lär oss tillsammans?

> ”Vi måste vara vaksamma på det och hjälpa varandra förstå det bättre” /Johan Falk, Internetstiftelsen ”AI i skolan” 2023-08-31
 
> Exempel från ChatGPT (GPT-4, 18 juni)
> **Jag:**  Om jag ska skriva en ”Vägledning för skolledare om AI i skolan”, vad borde den innehålla?
> **Chattbot:** [Ett svar på två sidor.]
> **Jag:** Tack, kan jag få detta som en lista med enbart rubrikerna?”

> **Chattbot:** Absolut! Här är en lista med enbart rubrikerna för en ”Vägledning för skolledare kring AI i skolan.”
> 1. Introduktion till AI
> 2. Utbildningsmöjligheter med AI
> 3. Utmaningar och etiska frågor
> 4. Implementering av AI-projekt
> 5. Datahantering och dataskydd
> 6. Kompetensutveckling för personal
> 7. Samarbeten och partnerskap
> 8. Uppföljning och utvärdering
> Kom ihåg att detta är bara rubrikerna och en verklig vägledning skulle innehålla mer detaljer och information under varje rubrik.

## Länkar och tips
* [Så ska vi använda AI på BLT:s redaktion – här är vår nya policy - BLT][4]
* [Elevhälsopodden \| Podcast on Spotify][5]
* [Live från SETT 2023 - Elevhälsa och elevers hälsa i framtidens skola – hur ska det bli? - Elevhälsopodden \| Lyssna här \| Poddtoppen.se][6]
* [Artificiell intelligens i skolan kräver ökad insikt hos lärarna - Skolverket][7]

[1]:	https://github.com/Itangalo/AI-och-skolan
[2]:	https://pedagog.uppsala.se/resurser-for-undervisning/poddar/elevhalsopodden/
[3]:	http://www.lararesyrkesetik.se/
[4]:	https://etidning.blt.se/p/blt/2023-07-15/a/sa-ska-vi-anvanda-ai-pa-blt-s-redaktion-har-ar-var-nya-policy/483/1037089/41403749
[5]:	https://open.spotify.com/show/7lKOgHKPWXmVEV6CLCm4gD
[6]:	https://poddtoppen.se/podcast/1490440668/elevhalsopodden/live-fran-sett-2023-elevhalsa-och-elevers-halsa-i-framtidens-skola-hur-ska-det-bli
[7]:	https://www.skolverket.se/skolutveckling/forskning-och-utvarderingar/artiklar-om-forskning/artificiell-intelligens-i-skolan-kraver-okad-insikt-hos-lararna