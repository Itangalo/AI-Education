# Förord
_Av Anette Jahnke, lektor i pedagogik vid Göteborgs universitet och processledare vid Ifous._

Är "AI-dumheter" en bra eller dålig term? Finns en bättre? Frågorna ställdes på Facebook av Johan Falk under hans arbete med att färdigställa första versionen av ”AI och skola”. Boken handlar om, beskrev Johan i inlägget på FB, ”hur lärare kan ha praktisk nytta av ChatGPT, och använda verktyget med omdöme”. Ord som ”dumhet”, ”term”, ”AI”, ”praktisk nytta” och ”omdöme” väckte en teoretisk och praktisk nyfikenhet hos mig. Jag följde med intresse det innehåll som spanns i inläggets tråd genom de för- och motargument och alternativ som förmedlades av de som, precis som jag, blivit nyfikna.

I inlägget föll min blick först på ordet ”omdöme”. Att som lärare med omdöme agera när man planerar, genomför och följer upp sin undervisning innebär att ha förmågan att urskilja nyanser till skillnad från att enbart uppfatta skillnad mellan ”svart och vitt”. Å ena sidan medför förmågan att se nyanser att man i högre utsträckning har möjlighet att anpassa sina handlingar i relation till sina elever så att de faktiskt lär sig. Å andra sidan, medför förmågan att ens valmöjligheter blir fler och ibland motstridiga, och vi behöver göra avvägningar där vi måste fundera och diskutera med kollegor och prova oss fram. Denna bok syftar till att beskriva nyanser. Boken innehåller konkreta exempel på det ljusa, på ChatGPT:s br**ai**gheter och möjligheter att underlätta och berika lärares och elevers arbete och lärande. Men frågan Johan ställde syftade på att få en term för de mer mörkgrå halvdassiga sidorna. Johan skrev att han ville ha ett ”uttryck som fastnar, så att det blir lättare att prata om och komma ihåg”. Och prata lär vi behöva göra för att utveckla vårt omdöme då förutsättningarna i viss mån ändrats för undervisning och lärande.

Så hur gick snacket på FB-inlägget? Alternativa termer till AI-dumheter flödade. Det föreslogs AI-tokigheter, -grodor, -fadäser, -tabbar och -missar. Dessa termer kan tolkas som något tekniken råkar göra. Förslag gavs också på AI-svagheter, barnsjukdomar och skav, som kan tolkas vara något övergående och som kan botas. Andra inriktade sig mot intellektet i sig och föreslog AI-inkompetens, ointelligens eller medelmåttighet. Det förekom också tekniskt inriktade termer som AI-brus, beräkningsfel och extrapolation. Det gjordes analogi till den distorsion som uppkommer i kanterna till kontrasterande fält vid en för hög kompression av en bild. Och, det framhölls det poetiska men inte så tillgängliga i termen ”randeffekt”. Slutligen fanns det också termer som syftade på platser, gropar eller fällor som vi eller AI:n kan falla ner i eller gå i, eller gräva eller gillra.

AI-dumheter, hur gick det för den termen? Å ena sidan framhölls det att ChatGPT kan framhärda ”med mycket stark övertygelse att den har rätt, även när den bevisligen har fel. Det är inte bara misstag, fallgropar, eller fel. Det är rena dumheter”. Termen AI-dumheter ansågs ha ett viss ”schvung”, vara avdramatiserande, iögonfallande och sticka ut. Å andra sidan beskrevs termen som långsökt, Sv**a**j**i**g och lite ologisk – det borde vara A-dumheter. Termen ansågs förringa budskapet och göra boken mindre seriös.

Det fanns också de i FB-tråden som ifrågasatte _vem_ som egentligen står för ”dumheten”. En del handlar om begränsningar i den aktuella AI-tekniken och en del handlar om människans användning av tekniken, vilket i sig inte är något nytt. Miniräknare kan ha en del dumheter för sig, och det gick alldeles utmärkt att använda OH-projektorn på ett pedagogiskt dumt sätt när det begav sig. Människans dumheter kan också bestå av en övertro på vad AI kan göra eller att vi stoppar huvudet i sanden och låtsas att ChatGPT inte finns.

En del lyfte att om det är tekniken som har dumheter för sig, kanske termen AI-dumheter var ”mindre känslig” att använda. Å andra sida var det de som tyckte termen framhöll människan som en besserwisser och termen kunde uppfattas vara anklagande mot AI. Mellan raderna framkommer i FB-tråden att vi måste vara snälla mot AI och ge den tydliga och bra instruktioner, annars kan det ju vara lite taskigt att beskylla den för att vara dum.  Det är mänskligt att fela. Måhända gör AI:ns tillkortakommande den mänskligare. Och därmed kanske av demokratiska skäl (eller kanske mest för att det kittlar i den mänskliga magen) så tillfrågades naturligtvis ChatGPT själv om ordvalet för hens egna brister (prova ni medI).

"Om ingen blir upprörd har man inte gjort rätt" konstrade Johan i FB-inlägget med hänvisning till sin erfarenhet som journalist. Men den devisen, menade Johan, kanske inte ”stämmer i pedagogiska sammanhang, och provocerande ordval kan göra det svårare att nå ut”.

Johan skrev: ”Jag tror att det blir ’fallgropar’ för version 1.0. Men boken kommer att uppdateras då och då” och lite senare ”jag ändrade ikväll till ’AI-fällor’. Lite mer unikt, lite mer dramatiskt”.

Med en tidskänsla av unikhet och dramatik önskar jag läsaren stimulerande tankar och dialoger utifrån bokens nuvarande innehåll.

_Anette Jahnke, Göteborg 22-01-23_
