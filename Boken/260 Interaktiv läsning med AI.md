# Interaktiv läsning med AI
_Uppdaterat 2023-07-31._

_Det här kapitlet är skrivet av Karl Törnered som undervisar i matematik och fysik i Norrköping. På bokens projektsida [github.com/itangalo/AI-och-skolan][1]kan du föreslå nya kapitel och förbättringar till befintliga kapitel._

Detta kapitel innehåller praktiska tips för pedagogisk personal som vill integrera AI-verktyg i sina elevers läsprocess för att skapa en mer engagerande och interaktiv läsupplevelse.

---- 

## AI och interaktiv läsning: En översikt

I min roll som lärare har jag ofta stött på behovet av att hitta läsbart material som komplement till min undervisning. Ofta hittar jag ett par sidor i någon av de läromedel vi har som någorlunda speglar det jag har förmedlat i klassrummet. Jag har dock observerat att flera av mina elever har svårt att ta till sig information via läsning. De behöver interaktion och de behöver engagera sig med materialet för att verkligen absorbera och minnas det.

Detta behov av interaktivitet i läsningen har lett mig att utforska potentialen med textgeneratorer som verktyg. Att nu ha möjlighet att generera text gör ChatGPT och liknande textgeneratorer till värdefulla resurser för att skapa läsmaterial anpassat till undervisningen. Mer än det så erbjuder textgeneratorer en möjlighet att omdefiniera själva läsprocessen.

Läsning behöver inte längre vara en enkelriktad gata där elever bara förväntas ta in den presenterade informationen passivt. Med hjälp av textgeneratorer så som ChatGPT kan vi lärare göra läsning till en aktiv och engagerande process. Eleverna kan ställa frågor, utforska ämnen på egen hand och även guida riktningen för sin läsning.

Så, hur kan detta se ut i praktiken? Låt oss ta en titt på ett exempel:

> _Exempel från ChatGPT (GPT-4, 28 juli)_
> **Jag:** Jag har valt att lära mig om Mansa Musa.
> 
> Vänligen förklara detta område på ett kort men mycket intressant sätt. Texten skall vara på svenska lämplig för en högstadieelev.
> 
> Ge mig sedan fyra alternativ som jag kan fortsätta utforska. De första tre alternativen bör vara olika typer av fördjupningar inom det valda området eller relaterade ämnen. Det fjärde alternativet bör vara något i stil med ”kan du förklara igen på ett annat sätt?”.
> 
> Fortsätt med dessa fyra alternativ i slutet av varje meddelande du skriver.
> **Chattbot:** Mansa Musa var en afrikansk härskare som regerade Mali-imperiet under 1300-talet. Hans namn, ”Mansa”, betyder ”sultan” eller ”kejsare”, och Musa är känt som en av de rikaste människorna i mänsklighetens historia. Det är till och med svårt att mäta hans förmögenhet i dagens pengar, men han var extremt rik på guld, som fanns i överflöd i hans rike.
> 
> Musa är mest känd för sin otroliga hajj, eller pilgrimsfärd till Mecka, som han utförde år 1324. Han tog med sig en karavan på över 60 000 människor, inklusive 12 000 slavar, alla klädda i persiska silkesklänningar och bärande guldstavar. Han spenderade så mycket guld under denna resa att han orsakade hyperinflation i regioner han passerade genom!
> 
> Musa gjorde även sitt rike till en stor kulturell och utbildningsmässig högborg. Han byggde skolor, moskéer, universitet och stadscentrum, inklusive den berömda universitetsstaden Timbuktu, vilket gjorde Mali till ett centrum för kunskap under denna tid.
> 
> Här är några alternativ för vad du kan utforska vidare:
> 
> 1.  **Timbuktu under Mansa Musa**: Hur förvandlade Mansa Musa Timbuktu till en världskänd stad för utbildning och kultur? Vilka institutioner byggdes och vilken typ av lärdom spreds där?
>  2.  **Ekonomiska konsekvenser av Mansa Musas hajj**: Hur påverkade Mansa Musas generösa utgifter under hans pilgrimsfärd till Mecka ekonomin i regionerna han passerade? Hur återhämtade sig dessa regioner efter hans besök?
>  3.  **Afrikansk historia och civilisationer**: Vilka andra viktiga figurer och riken fanns det i Afrika under Mansa Musas tid och före honom? Hur påverkade dessa Mansa Musas regering och Mali-imperiet?
>  4.  **Förklara igen på ett annat sätt**: Kan du berätta om Mansa Musa på ett annorlunda sätt eller ge mer detaljer?
> 
> Vad skulle du vilja utforska härnäst?

Med denna prompt, alltså meddelandet som användaren skickar till textgeneratorn, får användaren förslag på relaterade områden att läsa vidare om. Så här fortsätter konversationen:

> **Jag:** 2
> **Chattbot:** Mansa Musas pilgrimsfärd till Mecka, känd som hajj, hade otroliga ekonomiska konsekvenser för regionerna han passerade. Han och hans följe spenderade guld generöst, både som gåvor och för att betala för varor och tjänster. På grund av den otroliga mängd guld de spenderade, började värdet på guld att sjunka i de områden de besökte. Detta är ett fenomen som kallas för inflation - när det finns för mycket pengar i omlopp jämfört med varor och tjänster tillgängliga, minskar pengarnas värde.
> 
> I Egypten, där Mansa Musa stannade på sin väg till Mecka, blev inflationen så hög att ekonomin drabbades. Det tog flera år för Egyptens ekonomi att återhämta sig från effekterna av den plötsliga tillströmningen av guld. Vissa historiska rapporter tyder till och med på att det kan ha tagit upp till ett decennium för marknaden att stabilisera sig igen.
> 
> På sin resa hem insåg Mansa Musa de skadliga ekonomiska effekterna hans generösa gåvor hade haft. För att försöka rätta till situationen, började han låna guld på återbetalning vid höga räntor, vilket bidrog till att absorbera en del av guldöverskottet och stabilisera ekonomin.
> 
> Här är några alternativ för vad du kan utforska vidare:
> 
> 1.  **Inflationens påverkan på samhällen**: Vilka är de långsiktiga effekterna av inflation på en ekonomi och hur påverkar det människors liv?
> 2.  **Handelsvägar under Mansa Musas tid**: Vilka var de största handelsvägarna i Afrika och Mellanöstern under Mansa Musas tid och hur påverkade hans hajj dem?
> 3.  **Konceptet hajj i islam**: Vad innebär hajj, varför är det viktigt för muslimer, och hur har det förändrats genom historien?
> 4.  **Förklara igen på ett annat sätt**: Kan du berätta om de ekonomiska konsekvenserna av Mansa Musas hajj på ett annorlunda sätt eller ge mer detaljer?
> 
> Vad skulle du vilja utforska härnäst?

Med denna prompt får man alltså först en generell överblick för att sedan delges möjlighet att fördjupa sig inom det man finner är intressant. Det finns även varianter man kan köra på denna prompt. Man kan exempelvis få textgeneratorn att skriva en berättelse som inkluderar ett begrepp:

> _Exempel från ChatGPT (GPT-4, 28 juli)_
> **Jag:** Jag har valt att lära mig om densitet.
> 
> Skriv en väldigt kort och spännande berättelse på svenska anpassat för högstadiet som involverar en situation där förståelsen för begreppet är nödvändig. Berättelsen ska indirekt lära läsaren om begreppet.
> 
> Efter berättelsen, ge mig fyra alternativ på hur läsaren kan fortsätta utforska. Varje alternativ bör ta berättelsen vidare och inkludera ytterligare relaterade begrepp. I slutet av varje meddelande du skriver, skriv fyra alternativ.
> **Chattbot:** Det var en gång tre vänner, Linnea, Karl och Ella, som hittade en mystisk, gammal karta på sitt skolbibliotek. Kartan visade en okänd ö, dold mitt i en osynlig sjö. Enligt legenden var ön hem för en fantastisk skatt. Drevet av äventyrslusta bestämde de sig för att hitta denna ö.
> 
> För att nå ön behövde de bygga en flotte. De hade massor av material - trä, plast, metall - men de var osäkra på vilket material som skulle bära dem bäst över vatten. Där blev densitet ett viktigt begrepp att förstå. Genom att pröva och observera, insåg de att trä och plast flöt eftersom deras densitet var lägre än vattnets, medan metallen sjönk för dess densitet var högre.
> 
> Med hjälp av sin nyfunna kunskap byggde de en robust flotte av trä och plast och seglade mot den mystiska ön, redo för alla utmaningar som väntade...
> 
> 1.  De når ön och stöter på ett stort stenblock som blockerar ingången till en grotta. De behöver förstå begreppet hävstångsprincipen för att flytta stenen.
> 2.  När de kommer till ön möts de av en stor vattenfylld grotta. De behöver dyka ner och hitta en väg under vattnet. Här kommer kunskap om vattentryck och Archimedes princip att vara nödvändig.
> 3.  På ön möter de en mystisk apparat som är driven av vindkraft. De måste förstå begreppet aerodynamik för att få apparaten att fungera och avslöja skatten.
> 4.  När de når ön stöter de på en gammal mekanisk hiss som leder ner till skatten. Men hissen är trasig och de måste förstå konceptet med enkelmaskiner för att reparera den.

Genom att integrera begreppet ”densitet” i en berättelse så skapas en potentiellt inspirerande inlärningsupplevelse. Berättelsen hjälper till att avdramatisera komplexa vetenskapliga begrepp och gör dem tillgängliga och engagerande. Detta kan vara särskilt värdefullt för högstadieelever inom de naturvetenskapliga ämnena som är väldigt begreppstäta.

## Diskussion om interaktiv läsning: Dess fördelar och utmaningar

En av de mest spännande aspekterna med att använda textgeneratorer för interaktiv läsning är potentialen att öka elevernas läsmotivation och därmed förbättrad kunskapsinhämtning. Genom att använda AI kan läsmaterialet anpassas till varje elevs individuella språknivå vilket ger en mer personlig och engagerande läsupplevelse. Dessutom kan eleverna tillåtas att styra innehållet i sin läsning, inom ramen för det ämne som läraren har valt, vilket ger dem en större känsla av kontroll och engagemang.

I det första exemplet specificerade jag ”högstadiet” som målgrupp, men det är möjligt att anpassa nivån till andra åldersgrupper. Dock har jag märkt att dagens textgeneratorer har begränsningar när det gäller att anpassa språknivån för mycket yngre eller mer akademiskt avancerade läsare.

En annan utmaning med textgeneratorer är deras tendens att ibland avvika från sanningen. Som vi såg i det tidigare exemplet med Mansa Musa producerade textgeneratorn några detaljer som inte stämmer med historiska fakta, exempelvis att Mansa Musa fick en insikt om att hans givmildhet påverkade länders ekonomier. Faktakollas detta handlar det egentligen om att han på hemresan hade brist på guld. Denna problematik gällande sanningsenlighet hoppas jag kommer att lösas med framsteg inom AI-teknologin.

Trots dessa utmaningar tror jag att interaktiv läsning med AI har flera potentiella fördelar. Vissa lärare kanske är skeptiska till att textgeneratorn föreslår ämnen för vidare läsning snarare än att låta eleverna själva tänka ut följdfrågor. Jag tror dock att dessa AI-genererade förslag kan fungera som en källa till inspiration, särskilt för de elever som har mest att vinna på interaktiv läsning.

En annan fördel är att den här metoden kan tillgodose läsbart material för alla elever i ett klassrum oavsett individuella läshastigheter. Eftersom det alltid finns flera alternativ att välja mellan, behöver ingen elev känna sig stressad att läsa i samma takt som klasskamraterna. I stället kan de gå i sin egen takt och fördjupa sig i ämnen som intresserar dem mest.

## Övningar och aktiviteter
I dagens digitala landskap spelar källkritik en allt viktigare roll i utbildningen. Med framväxten av AI-driven textgenerering har nya och spännande möjligheter öppnats för att engagera elever i läsning och kritiskt tänkande. Dock kommer dessa verktyg också med utmaningar, särskilt när det gäller sanningsenlighet. I skrivande stund, 29 juli 2023, är det en verklig utmaning att hitta en textgenerator som uteslutande håller sig till sanningen. Detta kan däremot vändas till en pedagogisk fördel där lärare kan använda dessa verktyg som en plattform för att öva eleverna i källkritiskt tänkande.

Framtiden för interaktiv läsning ser dock lovande ut med möjligheter att anpassa och engagera elever på helt nya sätt. Den dynamik som skapas när elever läser snarlika, men olika, texter kan främja djupare diskussion och reflektion. Denna mångfald av perspektiv kan ses som en styrka snarare än en svaghet och öppnar dörren för en rad intressanta övningar och aktiviteter. När vi blickar framåt mot en tid när textgeneratorer kan hålla sig till sanningen finns det otaliga möjligheter att utforska nya undervisningssätt:

1.  Perspektivsövning: I denna övning delas eleverna in i par eller små grupper. Varje grupp får i uppdrag att utforska ett specifikt ämne eller händelse med hjälp av AI-verktyget, men med instruktionen att fokusera på olika perspektiv eller roller. Till exempel, om ämnet är ”Andra världskriget”, kan en grupp fokusera på ”livet för soldater”, en annan ”på politiker”, och en tredje ”på civilbefolkningen”. Efter att ha gjort sin forskning kommer varje grupp att presentera sina upptäckter vilket ger en mer nyanserad bild av ämnet.

2.  Debatter: Denna övning syftar till att utveckla elevernas argumentations- och debattfärdigheter. Läraren väljer ett ämne med två eller flera motsatta åsikter, till exempel ”kärnkraftens framtid”. Eleverna delas sedan in i grupper baserat på olika ståndpunkter och uppmanas att använda AI-verktyget för att läsa texter som stödjer deras sida. Grupperna förbereder sedan argument och motargument för en klassdebatt om ämnet. Fördelen här är att gruppmedlemmar inte läser exakt samma text vilket skapar variation och diskussioner om starka argument.

3.  Källkritisk analys: Vi kan använda interaktiv läsning för att utveckla elevernas källkritiska färdigheter genom att analysera olika tolkningar och förklaringar av exempelvis ”treenigheten”. Använd textgeneratorn för att skapa olika texter som beskriver treenigheten, inklusive eventuella felaktigheter eller motsägelser. Be eleverna att analysera och utvärdera texterna i små grupper och sedan diskutera sina iakttagelser i helklass.

Med textgeneratorer har vi ett verktyg som kan påverka vår undervisning avsevärt. Du har förhoppningsvis efter detta kapitel en tanke eller två om vilka ämnen som du kan låta dina elever läsa om med hjälp av interaktiv läsning.

[1]:	https://github.com/Itangalo/AI-och-skolan