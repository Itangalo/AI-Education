# Kritiskt tänkande
_Uppdaterat 2023-09-25._

_Det här kapitlet är skrivet av Johan Falk. På bokens projektsida [github.com/itangalo/AI-och-skolan][1] kan du föreslå nya kapitel och förbättringar till befintliga kapitel._

Det här kapitlet riktar sig till lärare som undervisar i kritiskt tänkande och källmedvetenhet, och elever som funderar om sådana frågor. Det tar upp tankar om kritiskt tänkande, med utgångspunkten att människor inte bara är konsumenter av media utan också medborgare.

Kapitlet är skrivet av någon som inte är behörig i samhällskunskap, psykologi eller andra ämnen där åsiktspåverkan är ett betydande inslag. Använd med omdöme och föreslå gärna förbättringar.

---- 

## AI ökar risken för åsiktspåverkan
De senaste årens utveckling inom AI har gjort det möjligt att skapa text, bilder, röst och video med det innehåll man ber om. Det betyder till exempel att tillräckligt skickliga personer med hjälp av AI kan skapa fotorealistiska bilder på möten mellan människor som aldrig skett, verklighetstrogna filmklipp med framstående politiker som säger provocerande saker, telefonsamtal där fejkade barnbarn ringer och ber om pengar, och påhittade personer på nätet som lever till synes vanliga liv men har en dold agenda med sina relationer och subtila budskap.

Utvecklingen under 2023 har gjort att inte bara experter, utan även amatörer, kan skapa sådan media. Samtidigt har experter fått helt nya möjligheter att _massproducera_ fejkat innehåll. Det är nu möjligt för en enda person att skapa hela nyhetssajter med fejkat (och till stor del korrekt!) innehåll, eller tusentals fejkade personkonton i sociala medier som försiktigt knuffar opinion i en given riktning. Samtidigt har det blivit svårare att genomskåda konstgjort innehåll, och att skilja legitimt konstgjort innehåll från påverkansförsök och propaganda. Det betyder att det finns mer anledning än någonsin att förhålla sig på ett klokt sätt till digital information.

En utgångspunkt i det här kapitlet är att ett klokt förhållningssätt till digital information inte bara handlar om att titta på sanningsgrad, källor och avsändarens avsikter, utan också att ha ett medvetet förhållningssätt till sina egna ställningstaganden och åsikter. En annan utgångspunkt är att de här frågorna inte bara handlar om skurkar som vill lura enskilda personer på pengar, utan att det finns krafter som kan skada vårt samhälle och vår demokrati.

Det här kapitlet argumenterar för att ett sunt kritiskt tänkande gynnas av sakkunskaper, att våga ifrågasätta sina egna synsätt, och att dämpa driften att agera reflexmässigt.

## Sakkunskaper behövs
Det är närmast en självklarhet att kritiskt tänkande förutsätter sakkunskaper, men måste ändå sägas. Det är lite för vanligt att man i utbildningssammanhang hyllar förmågor som kreativitet, entreprenörskap eller kritiskt tänkande – utan att samtidigt säga att de måste bygga på solida ämnes- eller sakkunskaper. Kreativitet utan sakkunskaper är, för att uttrycka det krasst, blajande. Kreativitet _tillsammans_ med sakkunskaper är genialt.

Kritiskt tänkande utan sakkunskaper riskerar att bli ett slumpvis ifrågasättande. Att vägra ta till sig ny information, eller låta nycker avgöra vad som gör intryck, är inte ett kritiskt tänkande. Att bygga goda ämneskunskaper i skolan är en bra grund för många saker, inklusive kritiskt tänkande.

## Att ifrågasätta sin egen världsbild
En bra komplettering till goda sakkunskaper är att vara ödmjuk inför att ens egna kunskaper – och till och med ens egna intryck – kan vara skeva. Ett sunt kritiskt tänkande förutsätter att jag inte bara att jag kan vara skeptisk till sådant som inte stämmer med min världsbild, utan även att jag kan ifrågasätta den världsbild jag redan har.

Ett sätt att göra det är att lära sig mer om så kallade kognitiva bias som vi människor har – skevheter som snedvrider hur vi uppfattar världen och tar till oss budskap. Det hjälper oss inte bara att vara mer ödmjuka gentemot våra egna ställningstaganden, utan ger oss också ett visst skydd mot påverkansförsök som utnyttjar våra mänskliga egenheter.

### Bekräftelsebias
Internetstiftelsen driver webbplatsen _Internetkunskap_ med syfte att hjälpa människor att bli mer medvetna och säkra internetanvändare. På webbplatsen finns bland annat ordet _bekräftelsebias_ beskrivet:

> Bekräftelsebias är tendensen vi människor har att leta efter bekräftelse för det vi redan tror på och bortse från information som säger emot vår övertygelse.[^1]

Bekräftelsebias är något som sitter djupt rotat i våra mänskliga hjärnor, och innebär bland annat att vi _omedvetet_ lägger mer märke till sådant som stämmer med vad vi redan tror är sant. Det handlar alltså inte om en avsiktlig bortfiltrering av sådant man inte vill tro på, eller att man medvetet väljer att förstärka händelser som stämmer med ens världsbild – det är en kraft som helt enkelt få två människor med olika åsikter att på riktigt uppfatta världen på lite olika sätt.

Det betyder att om du sympatiserar med det politiska partiet A, men ogillar B-partiet, så kommer du i större grad att se saker i samhället och nyheter som stämmer med A-politik än vad en person med omvända politiska åskådningen skulle göra. Det är värt att upprepa att det _inte_ handlar om att du medvetet väljer att bortse från saker där A-politik inte fungerar så bra, eller aktivt letar efter exempel på där B-politik tycks ogenomtänkt: Din hjärna har ett filter som gör att det du redan tror på förstärks medan det du inte tror på dämpas.

De som är skickliga på att påverka andra människor känner till den här egenheten som vår hjärna har, och många fler som kan utnyttjas för att knuffa in oss i beteenden som vi annars inte skulle ha. Det gäller marknadsföring, valkampanjer – och påverkan från andra länder.

### Andra kognitiva bias
Det finns längre eller kortare listor med så kallade kognitiva bias – vanliga och systematiska feltänk som gör att vi fattar beslut på fel grunder. Ett urval som kan vara särskilt intressanta för åsiktspåverkan syns nedan, tillsammans med mycket kortfattade förklaringar.

* **Actor–observer-effekten:** Vi är benägna att förklara eget dåligt beteende utifrån omständigheter, men andras dåliga beteende utifrån deras karaktärsdrag. Exempel: När jag argumenterar i sociala medier är det för att det är viktigt att bemöta felaktigheter, men när andra gör det är det för att de är gnälliga.
* **Haloeffekten:** Om en person har en egenskap som vi uppskattar, så är vi benägna att tillskriva personen även andra positiva egenskaper. Exempel: Om någon ser bra ut eller tillhör samma grupp som mig, är jag benägen att tro att det personen säger är sant.
* **Tillgänglighetseffekten:** Något som är lätt att komma att tänka på uppfattas som mer troligt eller viktigt än saker som inte är lika framträdande. Exempel: Jag upplever att politiska skandaler är vanligare än vad de faktiskt är, och att de har större inverkan på politiken än vad de faktiskt har.
* **Inramningseffekten:** Hur vi reagerar på frågor och situationer kan bero på hur de presenteras. Exempel: ”31 procent av dömda brottslingar begår nya brott efter frigivning” uppfattas annorlunda än ”69 procent av dömda brottslingar begår inte nya brott efter frigivning”.

En bra illustration över 15 kognitiva bias finns att hitta på [TeacherToolkit][3], och ett diagram med 50 kognitiva bias finns att hitta [Visual Capitalist][4]. Boken _Tänka, snabbt och långsamt_ av ekonomipristagaren Daniel Kahneman tar också upp ett antal bias, och Hans Roslings bok _Factfulness_ innehåller också ett bra urval av vanliga mänskliga tankemisstag (och hur man kan försöka undvika dem).

Med mer kunskap om kognitiva bias finns möjlighet att upptäcka dem, både i hur reklam och andra budskap försöker spela på dem, och i hur våra egna åsikter kan förtjäna att granskas en gång till.

## Du måste inte ha en åsikt
Den ALS-drabbade föreläsaren, näringslivschefen och buddhistmunken Björn Natthiko Lindeblad höll 2020 sitt andra sommarprat i P1. Bland många andra saker berättade han om ett samtal med en buddhistisk läromästare. Björn Natthiko Lindeblad hade konstaterat att många västerlänningar inte var tillfreds med sina liv, och frågade om läromästaren kunde peka på något som hindrade dem (oss!) från att vara mer lyckliga. Läromästarens svar var: _Åsikter. Västerlänningar tror att de måste ha åsikter om allt._[^2]

I den digitala världen finns en brutal kamp över vår uppmärksamhet. Det leder bland annat till budskap och rubriker som ska få oss att agera, inte sällan genom att göra oss upprörda. När man börjar tänka på det blir det tydligt hur skräddarsydda många budskap är för att vi ska bli engagerade och ta ställning – och om man börjar tänka på det blir det också möjligt att ta ett steg tillbaka och _inte_ bry sig så mycket.

Om vi tillåter oss själva att ta ett steg tillbaka och inte reagera med känslomässiga reflexer blir det lättare att inte dela vidare en bild eller nyhet som i efterhand visar sig vara fejk, och vi gör oss i mindre utsträckning till så kallade nyttiga idioter[^3].

Om vi tar ett steg tillbaka i stället reflexmässigt skaffa en åsikt ger vi möjlighet för hjärnan tänka ett par varv till, och kanske kan se vilka kognitiva bias som ett budskap försöker att utnyttja. Om vi tränar oss i att _inte_ direkt ta ställning blir det också lättare att lyssna på vad som egentligen sägs, och bygga en mer komplett och rättvisande bild av saker som faktiskt består av mer än en sanning och en sida som har rätt. Om vi hushållet med våra ställningstaganden kan vi också på ett mer genomtänkt sätt ta ställning där det verkligen finns anledning, i stället för att klimatkris och krig i Ukraina ska hamna i samma kategori som falukorv eller dåliga väderleksprognoser.

Kanske kan en återhållsamhet i att ha åsikter till och med ge ett lyckligare liv.

## Chattbottar och kritiskt tänkande
På en lite mer jordnära nivå kan chattbottar användas i undervisning på flera sätt för att reflektera över och utveckla kritiskt tänkande. Här är några frågeställningar som skulle kunna tjäna som underlag.

* Är det här svaret från en chattbot korrekt? Hur kan vi ta reda på det?
* Hur bör man bör förhålla sig till trovärdigheten i budskap från chattbottar i jämförelse med sökresultat och budskap på olika webbsidor? Varför litar vi mer på vissa källor än andra?
* Om en chattbot har fel, kan det då vara påverkansförsök? Vad är skillnaden mellan att något bara är fel, och att någon försöker påverka dina åsikter på ett otillbörligt sätt?
* Vad innebär det att chattbottars budskap avspeglar vissa gruppers värderingar mer ändras?
* Hur skulle AI och chattbottar kunna användas för att påverka valresultat i ett land?
* Hur skulle AI och chattbottar kunna användas för att påverka åsikter hos en enskild person?
* Hur ser du på makten som finns hos de som skapar chattbottar?

Ytterligare ett sätt att använda chattbottar i undervisning om kritiskt tänkande är att låta en chattbot analysera en text för att peka ut icke-sakliga budskap som kan påverka läsaren.

> Exempel från ChatGPT (GPT-4, 3 augusti 2023)
> **Jag:** Analysera den här debattartikeln. Jag vill att du ger en punktlista med icke-sakliga delar av texten som kan påverka läsaren, och en punktlista med de sakliga argumenten.
> [[Exempel på debattartikel][5] hämtad från skolverket.se.]
> **Chattbot:** Analys av debattartikeln ”Använd mindre plast för havens och hälsans skull”:
> **Icke-sakliga delar av texten som kan påverka läsaren:**
> 1. **Användning av emotionella beskrivningar:** Exempelvis "Sommaren är här och vi njuter av semester med sol och bad i rena vatten på solvarma klipphällar och sandstränder." Här målas en bild upp av den svenska sommaren, vilket kan väcka känslor hos läsaren och skapa en koppling till den efterföljande beskrivningen av plastskräp.
> 2. **Framställande av en akut situation:** Phrasen "Akut situation" kan ge känslan av att problemet är omedelbart och kräver omedelbar åtgärd.
> 3. **Mänsklig koppling:** Genom att nämna att "Via matfisk förs den tillbaka till människan" kopplas problemet direkt till individen vilket kan väcka mer engagemang.
> 4. **Kontextualisering med aktuella händelser:** Exempelvis hänvisningen till det försvunna malaysiska passagerarplanet. Detta kan göra problemet mer påtagligt och närliggande för läsaren.
> 5. **Avslutande uppmaning:** "Vi hoppas att du vill vara med oss i arbetet med att minska plasterna och förbättra miljön i våra hav." En direkt uppmaning till läsaren att engagera sig.
> **Sakliga argument:**
> 1. **Referens till forskning och expertis:** Texten hänvisar till "Forskningscentrum Människa Teknik Miljö, MTM, vid Örebro universitet" och andra institutioner som genomför forskning kring mikroplaster.
> 2. **Konkreta exempel på plastnedskräpning:** Uppgift om att "76 till 240 plastobjekt på en 100 meter lång strandremsa" och att kommunerna spenderar miljoner på städning.
> 3. **Historisk kontext:** Beskrivning av hur plastanvändning har ökat sedan 1960-talet och dess påverkan på miljön.
> 4. **Konsekvenser för ekosystemet:** Beskrivning av hur mikroplaster bryts ner och infiltreras i näringskedjan, samt deras associerade risker.
> 5. **Fakta om plastproduktion:** Angivelse av att den globala plastproduktionen uppgick till 288 miljoner ton 2012, med en stor del riktad mot förpackningar.
> 6. **Effekter av plast på människors hälsa:** Uppgift om att över hälften av alla plastsorter innehåller kemikalier som FN klassar som farliga, och dessa kemikalier kan tas upp av fiskar som människor sedan äter.
> 7. **Lagstiftningsförslag:** Förslag om att förändra lagstiftningen på EU-nivå för att hantera plast på ett mer miljövänligt sätt.
> 8. **Specifika förslag för att minska plastanvändning:** Uppmaning att undvika engångsprodukter, tvätta mindre, och bojkotta produkter med mikroplaster.
> Sammanfattat ger artikeln både en emotionell och en saklig framställning av problemen med plast i havet. Medan den sakliga delen baseras på forskning och konkreta data, syftar den emotionella delen till att engagera läsaren på ett djupare, mer personligt plan.

[^1]:	[https://internetkunskap.se/artiklar/ordlista/bekraftelsebias/][2]

[^2]:	Citatet är taget från minnet och med största sannolikhet inte helt korrekt.

[^3]:	Från svenska Wikipedia: Nyttig idiot är en beskrivning av en person som löper andras ärenden utan att vara medveten om att så är fallet och i stället tror att det är de egna intressena som värnas. Detta beteende har använts av bland annat underrättelsetjänster genom att utnyttja övertygelsen hos godtrogna "idealister" eller personer starkt knutna till en politisk lära eller konformism för att sprida propaganda, falska rykten, samla in information, med mera.

[1]:	https://github.com/Itangalo/AI-och-skolan
[2]:	https://internetkunskap.se/artiklar/ordlista/bekraftelsebias/ "Internetkunskap: Bekräftelsebias förklarat"
[3]:	https://www.teachertoolkit.co.uk/2019/05/19/bias-thinking/ "15 Cognitive Biases Which Influence The Way You Think"
[4]:	https://www.visualcapitalist.com/50-cognitive-biases-in-the-modern-world/ "50 Cognitive Biases in the Modern World"
[5]:	https://www.skolverket.se/download/18.1d7693d81684bec9282737/1548151622143/debattartikel-exempeltext-7-9_gy-1-3-naturvetenskap-teknik.pdf "Skolverket: Exempeltext debattartikel"