# GPT-4

Den 14 mars lanserade OpenAI nästa stora version av sin AI-modell, kallad GPT-4. På ytan syns ingen direkt skillnad mot den tidigare modellen (GPT-3.5), varken vad gäller gränssnitt eller de svar som ChatGPT ger. Om man gräver lite djupare finns dock några betydande skillnader.

* GPT-4 gör färre faktamässiga fel. Den klarar också i större utsträckning av att (korrekt) hänvisa till forskningsartiklar, och kan i många läge ge länkar direkt till artiklar.
* GPT-4 klarar av frågeställningar som kräver mer komplexa resonemang. Detta märks bland annat i att den kan ha djupare eller mer nyanserade resonemang eller ta hänsyn till fler faktorer. GPT-4 klarar också av att ge korrekta svar och resonemang till matematiska problem inom mycket av den matematik som ingår i skolan (även gymnasial nivå).
* GPT-4 är bättre på svenska. Det förekommer fortfarande språkfel, men de är betydligt färre och mindre allvarliga.
* GPT-4 har förbättrade filter för olämpligt språk och olämpliga budskap, och är svårare att lura till att berätta saker som kan användas för att skada.
* GPT-4 är mer kortfattad i sina budskap, där GPT-3.5 kan ha en tendens att babbla.
* GPT-4 är bättre på att programmera och presterar till exempel bättre än den genomsnittliga människan på utmaningar från leetcode.com.[^1]
* GPT-4 kan hantera dubbelt så långa texter som GPT-3.5; omkring 12 000 tecken (4096 ”tokens”) jämfört med ca 6000 tecken. Det finns också en variant av GPT-4 som klarar av dubbelt så långa texter – motsvarande omkring 50 sidor text. Den varianten går inte att nå genom det vanliga chattgränssnittet, utan kräver att man gör så kallade API-anrop från andra program eller webbtjänster. (Oavsett GPT-version omfattar begränsningen _både_ prompt och svar.)

Medan GPT-3.5 fortsätter att vara gratis behöver man en prenumerationen ChatGPT Plus för att använda GPT-4, och även med en prenumeration finns begränsning på hur många frågor man får ställa. (Den 2 april 2023 är gränsen 25 frågor per tre timmar.) Att anropa GPT-4 genom API:er är betydligt billigare än ChatGPT Plus, men kräver å andra sidan mer teknisk kompetens. Det finns vissa sätt att använda GPT-4 utan betalkonto, så som chattfunktionen i Microsofts sökmotor Bing, men de är mer styrda i sina användningsområden än ChatGPT.

Parallellt med arbete på större uppdateringar genomför OpenAI arbete för att förbättra befintliga modeller. Dessa har lett till att även GPT-3.5 blivit bättre på saker som korrekta fakta, hänvisning till forskning och att hantera matematik.

Efter lanseringen av GPT-4 berättade OpenAI att själva modellen för GPT-4 varit klar sedan sommaren 2022, och att de sedan dess genomfört tester och kontroller. En funktion i GPT-4 som visats i demonstrationer men ännu inte gjorts tillgänglig för användare är förmågan att läsa och tolka bilder.

Obekräftade rykten säger att träningen av GPT-5 förväntas bli klar under 2023.

## Vad betyder GPT-4 för lärare?
I och med att GPT-4 kräver betalkonto och även då bara kan användas i begränsad omfattning utgår exemplen i den här boken fortfarande från GPT-3.5. Med ökad tillgång till GPT-4 kommer de saker som ChatGPT kan användas till i praktiken att utökas.

Det är fortfarande för tidigt för att med säkerhet säga vilka skillnader det kommer att innebära, men några troliga eller tänkbara skillnader jämfört med exemplen i del 3 av boken beskrivs nedan.

* ChatGPT kan användas för att hitta forskningsartiklar. Eftersom GPT-4 med större säkerhet kan hitta forskningsartiklar ökar möjligheten att använda ChatGPT för att be om forskning att läsa för att bli insatt i ett ämne, eller för att hitta forskningsbaserade påståenden i en viss fråga. Eftersom även GPT-4 ibland hänvisar till artiklar som inte finns bör man kontrollera alla referenser som den ger, även när den sammanfattar innehållet i forskningsartiklar.
* ChatGPT kan användas för att sammanfatta, bearbeta eller lära sig från längre texter. Med GPT-4 blir det möjligt att ge ChatGPT mer än 5–6 sidor med text och be den exempelvis sammanfatta, ge förslag på förbättringar, översätta eller dra slutsatser. Det gör det också möjligt att ge bättre beskrivningar av vad man som lärare är ute efter – det blir till exempel möjligt att ge en utförlig beskrivning av en lektionsplanering eller kursplanens innehåll, och be ChatGPT ge förslag på aktiviteter.
* Det blir lättare att använda ChatGPT för att skapa förklaringar och beskrivningar, utan att behöva lägga tid på att justera faktafel. I och med det ökar också risken att man börjar slarva med granskning av det som ChatGPT levererar – om 99 procent är rätt är det lätt att missa den sista procenten.

Förutom punkterna ovan är det också sannolikt att det kommer att dyka upp fler specialiserade tjänster som bygger på GPT-4 och riktar sig mot undervisning, till exempel för att planera lektioner, bedöma elevarbeten, ge stöd till elever som fastnat, låta elever ställa frågor till böcker eller videoförklaringar, eller följa upp elevers kunskapsutveckling.

[^1]:	Jämförelsen är mot de människor som klarat av minst en av fem utmaningar. Se [https://arxiv.org/abs/2303.12712][1]

[1]:	https://arxiv.org/abs/2303.12712